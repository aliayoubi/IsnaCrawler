body,titr
رئال مادرید به زحمت توانست با نتیجه 3 بر 2 رایووایکانو را شکست دهد تا موقتا به صدر جدول لالیگا صعود کند.    به گزارش ایسنا، هفته سی و پنجم رقابت های لیگ فوتبال اسپانیا موسوم به لالیگا امروز (شنبه) با برگزاری دیدار رئال مادرید و رایو وایکانو پیگیری شد جایی که میزبان خیلی زود با زدن دو گل در همان 15 دقیقه نخست حسابی زیدان و رئال را شگفت زده کرد که رونالدو برترین گلزن فصل را در اختیار نداشت تا برای بازی با سیتی آماده شود.    زیدان در ترکیب اصلی به چند بازیکن اصلی اش استراحت داده بود. وی ترجیح داده بود در این بازی به کریستیانو رونالدو که کمی مصدومیت داشت استراحت دهد. آخرین بازی این دو تیم در لالیگا با حساب 10 بر 2 به سود رئال مادرید به پایان رسیده بود. در ادامه گرت بیل توانست در همان نیمه نخست یکی از گل های خورده را جبران کند و رئال را به بازگشت به مسابقه امیدوار کند و نیمه نخست با شکست دو بر یک رئال به پایان رسید.    البته در نیمه نخست یک اتفاق تلخ هم برای رئال رخ داد. کریم بنزما مهاجم فرانسوی که در این فصل با مصدومیت دست و پنجه نرم می کرده، پیش از پایان نیمه اول از زمین بازی بیرون رفت تا قبل از بازی با سیتی شرایط رئال بحرانی شود.    در حالی که 7 دقیقه از نیمه دوم سپری شده بود لوکاس واکس موفق شد گل تساوی بخش را به ثمر برساند تا بازی زیباتر شود. رئال روی دروازه حریف خیمه زد ولی ضدحملات ویران کننده رایووایکانو حسابی رئالی ها را ترسانده بود تا اینکه باز هم نوبت به گرت بیل رسید تا هنر خودش را به رخ بکشد و گل سوم و برتری رئال را به ثمر برساند و این دیدار با برتری 3 بر 2 رئال به پایان برسد.    انتهای پیام ,
پرویز کلانتری - هنرمند پیشکسوت - در سن 85 سالگی از دنیا رفت.    فرح یوسفی، همسر مرحوم پرویز کلانتری، با تأیید خبر درگذشت این نقاش، تصویرگر و نویسنده پیشکسوت در گفت‌وگو با خبرنگار ایسنا، زمان درگذشت او را شامگاه جمعه، 31 اردیبهشت‌ماه اعلام کرد.     کلانتری درپی عارضه مغزی و قلبی که در سال 1393 برایش اتفاق افتاد و ضعف بدنی از دنیا رفت.    پرویز کلانتری متولد یکم فروردین ۱۳۱۰، نقاش، طراح، نویسنده و روزنامه‌نگار بود. او در سال ۱۳۳۰ وارد دانشکده هنرهای زیبای تهران شد و در سال ۱۳۳۸ در رشته هنرهای تجسمی دانش‌آموخته شد. کلانتری در دانشکده با همایون صنعتی‌زاده، رئیس دانشکده هنرهای زیبا آشنا شد و این آشنایی موجب راهیابی او به مؤسسه انتشاراتی فرانکلین، ناشر کتاب‌های درسی و نشریه پیک شد. به این ترتیب او به تصویرگری کتاب‌های درسی روی آورد. او در سال ۱۳۳۴ به استخدام سازمان برنامه و بودجه درآمد و تا سال ۱۳۴۷ که به کانون پرورش فکری کودکان و نوجوانان منتقل شد، در آن سازمان فعالیت داشت.    بنا به گفته همسر مرحوم کلانتری، مراسم تشییع پیکر این هنرمند فقید، دوشنبه سوم خرداد برگزار می‌شود و مکان تشییع او متعاقبا اعلام خواهد شد.    انتهای پیام   ,
دکتر حسن روحانی، رئیس جمهوری، قانون معاهده انتقال محکومان به حبس میان دولت جمهوری اسلامی ایران و دولت جمهوری خلق چین را برای اجرا ابلاغ کرد.    به گزارش گروه دریافت خبر خبرگزاری دانشجویان ایران (ایسنا)، این قانون در جلسه علنی روز یکشنبه مورخ یازدهم بهمن ماه یکهزار و سیصد و نود و چهار مجلس شورای اسلامی تصویب و در تاریخ 8/ 12/ 1394 از سوی مجمع تشخیص مصلحت نظام، موافق با مصلحت نظام تشخیص داده شد.  متن این قانون به شرح زیر است:    قانون معاهده انتقال محکومان به حبس میان دولت جمهوری اسلامی ایران و دولت جمهوری خلق چین    ماده‌واحده معاهده انتقال محکومان به حبس میان دولت جمهوری اسلامی ایران و دولت جمهوری خلق چین مشتمل بر یک مقدمه و بیست ماده به شرح پیوست تصویب و اجازه مبادله اسناد آن داده می‌شود.  تبصره رعایت اصول یکصد و سی‌ و نهم (139) و هفتاد و هفتم (77) قانون اساسی جمهوری اسلامی ایران در اجرای مواد (19) و (20) این معاهده الزامی است.  بسم الله الرحمن الرحیم  معاهده انتقال محکومان به حبس میان دولت جمهوری اسلامی ایران و دولت جمهوری خلق چین  جمهوری اسلامی ایران و جمهوری خلق چین که از این پس طرفها نامیده می‌شوند؛ بر اساس احترام متقابل نسبت به حاکمیت، ‌برابری و منافع مشترک؛ با علاقه به تقویت همکاری های قضائی در موضوعات کیفری میان دو کشور و با قصد تمهید گذراندن دوران حبس محکومان در کشور محل تابعیت خود برای تسهیل بازپروری اجتماعی آنها به قرار زیر توافق نمودند:  ماده 1 تعاریف  از نظر این معاهده:  الف) طرف منتقل‌کننده به معنای طرفی است که محکوم را ممکن است به خارج از قلمرو خود منتقل کند یا منتقل کرده است.  ب) طرف پذیرنده به معنای طرفی است که محکوم را ممکن است به داخل قلمرو خود بپذیرد یا پذیرفته است.  پ) محکوم به معنای فردی است که توسط دادگاهی، در طرف منتقل‌کننده به حبس محکوم گردیده است.  ماده 2 مقررات کلی  هر طرف می تواند طبق مفاد این معاهده، محکوم را به طرف دیگر منتقل نماید تا حکمی که توسط طرف منتقل کننده علیه وی صادر گردیده است، در قلمرو طرف پذیرنده اجراء گردد.  ماده 3 مراجع مرکزی  1 به منظور اجرای این معاهده، طرفها از طریق مراجع مرکزی که بدین منظور تعیین شده اند با یکدیگر در ارتباط خواهند بود.  2 مرجع مرکزی موضوع بند 1 این ماده، برای جمهوری اسلامی ایران، وزارت دادگستری و برای جمهوری خلق چین، وزارت دادگستری خواهد بود.  3 چنانچه هر یک از طرفها، مرجع مرکزی خود را تغییر دهد، موضوع را از طریق مجاری دیپلماتیک و به‌صورت مکتوب به طرف دیگر اطلاع خواهد داد.  ماده 4 شرایط انتقال  1 محکوم تنها زمانی می تواند منتقل شود که:  الف) محکوم تبعه طرف پذیرنده باشد؛  ب) عملی که بر اساس آن، حکم علیه محکوم صادر گردیده است و به موجب قوانین طرف پذیرنده نیز جرم انگاری شده باشد؛  پ) حکم صادر شده علیه محکوم، بدون نیاز به هیچ پژوهش‌خواهی دیگری، نافذ باشد؛‌  ت) در زمان دریافت درخواست انتقال، حداقل یکسال از محکومیت محکوم باقیمانده باشد؛  ث) محکوم، یا چنانچه هر یک از طرفها با توجه به سن یا شرایط جسمانی یا روانی محکوم لازم بداند، نماینده قانونی وی، به صورت مکتوب رضایت خود را نسبت به انتقال اعلام نموده باشد؛‌  ج) هر دو طرف موافق انتقال باشند.  2 در موارد استثنایی طرفها می توانند حتی اگر دوران محکومیت باقیمانده محکوم، کمتر از میزان تعیین شده در جزء ت بند‌ 1 این ماده باشد، با انتقال موافقت نمایند.  ماده 5 تصمیم به انتقال  1 چنانچه یک طرف، انتقال را مختل‌کننده حاکمیت، امنیت یا نظم عمومی یا مغایر با اصول اساسی قوانین داخلی خود تشخیص دهد، می تواند از انتقال محکوم خودداری کند.  2 هر طرف می تواند به صلاحدید خود و به دلایلی غیر از موارد ذکر شده در بند‌ 1 این ماده، با انتقال درخواست شده توسط طرف دیگر موافقت بنماید یا ننماید.  ماده 6 درخواست‌ها و پاسخها  1 محکوم می تواند بر اساس این معاهده به هر یک از طرفها درخواست انتقال دهد. طرفی که محکوم از آن درخواست انتقال نموده است باید طرف دیگر را به صورت مکتوب از درخواست آگاه نماید.  2 درخواست انتقال می تواند توسط هر یک از طرفها انجام گیرد. طرف درخواست شونده بدون درنگ طرف درخواست‌کننده را از تصمیم خود مبنی بر موافقت یا مخالفت با درخواست انتقال آگاه خواهد نمود.  3 درخواست های انتقال و پاسخهای به آنها به صورت مکتوب تنظیم و از طریق مجاری پیش‌بینی شده در بند‌ 1 ماده (3) این معاهده ارسال خواهند شد.  ماده 7 اسناد مورد نیاز  1 در صورت درخواست انتقال، طرف منتقل‌کننده اسناد یا بیانیه های زیر را در اختیار طرف پذیرنده قرار خواهد داد، مگر اینکه طرف درخواست شونده قبلاً مشخص کرده باشد که با درخواست انتقال مخالفت خواهد کرد:  الف) اطلاعات و اسناد هویتی مؤید تابعیت محکوم (در صورت وجود)؛  ب) تصویر تصدیق شده حکم، از جمله مفاد مرتبط قانونی و حقایقی که براساس آنها، حکم صادر گردیده است؛  پ) بیانیه ای مبنی بر طبقه مجازات، دوره مجازات و تاریخ شروع محاسبه دوره مجازات؛  ت) بیانیه ای مبنی بر شرح رفتار فرد در طول گذراندن دوره محکومیت، دوره زمانی‌که تا آن زمان از محکومیت سپری شده است، مدت باقیمانده محکومیت و نیز مدت زمانی‌که در بازداشت موقت سپری شده است، هر تخفیفی در حکم و عوامل دیگری که مرتبط با اجرای حکم باشد؛  ث) بیانیه مکتوب رضایت نسبت به انتقال موضوع جزء ث بند 1 ماده (4) این معاهده؛ و  ج) بیانیه ای مبنی بر شرایط جسمی و روانی محکوم  2 طرف پذیرنده، اسناد یا بیانیه های زیر را در اختیار طرف منتقل‌کننده قرار خواهد داد:  الف) اسنادی که تأیید می نماید محکوم، تبعه طرف پذیرنده است؛  ب) مفاد مربوط قوانین طرف پذیرنده که مشخص می نماید فعلی که بر مبنای آن علیه محکوم حکم صادر گردیده است، نیز جرم محسوب می شود.  پ) اطلاعاتی در مورد تشریفات طرف پذیرنده به موجب قانون داخلی خود به منظور اجرای حکم صادر شده توسط طرف منتقل‌کننده  ماده 8 اعلام به محکوم  1 هر طرف در قلمرو خود به محکومی که این معاهده نسبت به وی قابل اجراء است اطلاع خواهد داد که می تواند طبق مفاد این معاهده منتقل گردد.  2 هر طرف به صورت مکتوب، محکوم ذی ربط در قلمرو خود را از اقدامات اتخاذ شده یا تصمیم های گرفته شده توسط طرف منتقل‌کننده یا طرف پذیرنده در مورد درخواست های انتقال طبق مواد (5) و (6) این معاهده آگاه خواهد نمود.  ماده 9 رضایت محکوم و تأیید آن  1 طرف منتقل‌کننده اطمینان حاصل خواهد نمود که محکوم یا نماینده قانونی وی به‌صورت داوطلبانه و با آگاهی کامل از پیامدهای قانونی انتقال، رضایت می دهد و این آگاهی را در اعلامیه ای که رضایت به انتقال را مشخص می‌نماید، تأیید می کند.  2 در صورت درخواست طرف پذیرنده، طرف منتقل‌کننده، این فرصت را برای طرف پذیرنده فراهم خواهد نمود تا از طریق مقام تعیین شده، تأیید کند که محکوم، رضایت خود را طبق شرایط تعیین شده در بند فوق اعلام نموده است.  ماده 10 تحویل محکوم  طرفها در صورت حصول توافق نسبت به انتقال، با مشورت از طریق مجاری پیش‌بینی شده در بند 1 ماده (3) این معاهده، زمان، مکان و روش انتقال را تعیین خواهند نمود.  ماده11 اجرای مستمر حکم  1 طرف پذیرنده پس از دریافت محکوم، اجرای حکم را طبق ماهیت و مدت محکومیت تعیین شده توسط طرف منتقل‌کننده ادامه خواهد داد.  2 اگر حکم به گونه ای‌که توسط طرف منتقل‌کننده تعیین شده است به لحاظ ماهیت یا دوره، منطبق با قوانین داخلی طرف پذیرنده نباشد، طرف پذیرنده می تواند حکم را به‌گونه ای‌که حکم در قوانین داخلی آن، برای جرم مشابه تعریف‌گردیده است، تطبیق نماید. در زمان تطبیق حکم:  الف) طرف پذیرنده ملتزم به حقایق احراز شده در حکم صادره توسط طرف منتقل‌کننده خواهد بود. طرف پذیرنده مجازات محرومیت از آزادی را به مجازات مالی تغییر نخواهد داد.  ب) حکم تطبیقی تا حد امکان طبق حکم صادر شده توسط طرف منتقل‌کننده خواهد بود.  پ) حکم تطبیقی از لحاظ ماهیت یا دوره، شدیدتر از حکم صادره توسط طرف منتقل‌کننده نخواهد بود و از حداکثر دوره مجازات قابل اجراء در خصوص جرم مشابهی که در قوانین طرف پذیرنده تجویز گردیده است، بیشتر نخواهد بود.  ت) حکم تطبیقی مقید به حداقل دوره مجازات قابل اجراء برای جرم مشابه تجویز شده در قانون طرف پذیرنده نخواهد بود.  ث) دوره زمانی که محکوم به موجب مجازات حبس در طرف منتقل‌کننده گذرانده است، کسر خواهد شد.  3 قوانین و رویه های کشور پذیرنده از جمله موارد پیش‌بینی شده برای تخفیف و بخشودگی حکم، ناظر بر اجرای مستمر حکم پس از انتقال و اقدامات دیگری خواهد بود که در طول اجرای حکم اتخاذ شده است.  ماده 12 حفظ صلاحیت  1 طرف منتقل‌کننده، صلاحیت اصلاح یا لغو محکومیت ها و احکام صادره توسط دادگاههای خود را حفظ خواهد کرد.  2 طرف پذیرنده به محض آگاهی از هرگونه تصمیم طرف منتقل‌کننده طبق این ماده که منجر به اصلاح یا لغو محکومیت یا مجازات صادر شده توسط دادگاههای آن می شود، حکم مذکور را اصلاح یا اجرای آن را متوقف خواهد کرد.  ماده 13 عفو  هر طرف می تواند طبق قوانین داخلی خود، محکوم منتقل شده را مورد عفو قرار دهد و بدون درنگ طرف دیگر را از طریق مجرای پیش‌بینی شده در بند 1 ماده (3) این معاهده از این تصمیم آگاه خواهد کرد.  ماده 14 اطلاعات راجع به اجرای حکم  طرف پذیرنده، اطلاعات راجع به اجرای حکم را در موارد زیر در اختیار طرف منتقل‌کننده قرار خواهد داد:  الف) اگر اجرای حکم کامل شده باشد؛  ب) اگر محکوم از حبس گریخته باشد یا پیش از کامل شدن اجرای مجازات، فوت شده باشد؛  پ) اگر طرف منتقل‌کننده بیانیه ویژه ای را درخواست نماید.  ماده 15 عبور محکومان  چنانچه هر یک از طرفها، محکومی را از خارج از قلمروی خود یا به خارج از آن منتقل نماید، طرف دیگر با رعایت قوانین داخلی خود در تسهیل عبور محکوم مزبور از قلمروی خود همکاری خواهد کرد. طرفی که در نظر دارد چنین انتقالی را انجام دهد، جز در مواردی که انتقال از طریق هوایی و بدون فرود در سرزمین طرف دیگر است، از قبل اعلامیه ای را در مورد انتقال مزبور به طرف دیگر خواهد داد.  ماده 16 زبان مکاتبه  از نظر این معاهده، هر طرف با زبان رسمی خود مکاتبه خواهد نمود و ترجمه ای را به زبان رسمی طرف دیگر یا انگلیسی ارائه خواهد کرد.  ماده 17 معافیت از تأیید اسناد  از نظر این معاهده هر سندی که توسط مقامهای صلاحیتدار طرفها صادر و از طریق مجرای پیش‌بینی شده در بند 1 ماده (3) این معاهده مبادله شده باشد، چنانچه توسط مقام صلاحیتدار یک طرف امضاء یا مهر شده باشد، می تواند بدون نیاز به هر نوع تأیید، در قلمرو طرف دیگر مورد استفاده قرار گیرد.  ماده 18 هزینه‌ها  1 طرف پذیرنده هزینه های زیر را تقبل خواهد نمود:  الف) انتقال محکوم، به‌استثنای هزینه هایی که صرفاً در قلمرو طرف منتقل‌کننده انجام شده باشد؛  ب) اجرای مستمر حکم پس از انتقال  2 طرف پذیرنده می تواند همه یا بخشی از هزینه ها را از محکوم مطالبه کند.  ماده 19 حل و فصل اختلاف‌ها  هر اختلاف ناشی از تفسیر، اعمال یا اجرای این معاهده، چنانچه مراجع مرکزی، خود نتوانند به توافقی دست یابند، از مجاری دیپلماتیک حل و فصل خواهد گردید.  ماده 20 لازم‌الاجراء شدن، اصلاح و فسخ  1 این معاهده منوط تصویب است. اسناد تصویب در پکن مبادله خواهد شد. این معاهده در سی اُمین روز پس از تاریخ تبادل اسناد تصویب، لازم‌الاجراء خواهد شد.  2 این معاهده می تواند در هر زمانی با توافق کتبی طرفها اصلاح شود. اصلاحیه مزبور به موجب بند 1 این ماده لازم الاجراء خواهد گردید.  3 هر یک از طرفها می تواند این معاهده را در هر زمان با اعلام کتبی به طرف دیگر از مجاری دیپلماتیک فسخ نماید. فسخ در صد و هشتادمین روز پس از تاریخ اعلام، نافذ خواهد شد. در هر حال فسخ این معاهده بر فرآیند درخواست‌هایی که قبل از تاریخ فسخ مزبور دریافت شده اند، تأثیری نخواهد داشت.  4 این معاهده در مورد هر درخواست انتقال ارائه شده پس از لازم الاجراء شدن آن اعمال خواهد شد، حتی اگر جرائم مربوط، پیش از زمان لازم الاجراء شدن این معاهده ارتکاب یافته باشند.  برای گواهی مراتب بالا، امضاءکنندگان زیر که از طرف دولتهای متبوع خود به‌طور مقتضی مجاز می‌باشند این معاهده را امضاء کرده‌اند.  این معاهده در یک مقدمه و بیست ماده در دو نسخه در تهران در 20 شهریور 1391 هجری شمسی برابر با 10 سپتامبر 2012 میلادی به زبانهای فارسی،‌ چینی و انگلیسی تنظیم گردیده است که هر متن از اعتبار یکسان برخوردار می باشد و در صورت بروز اختلاف در تفسیر، متن انگلیسی ملاک خواهد بود.  از طرف دولت جمهوری اسلامی ایران: مرتضی بختیاری  از طرف دولت جمهوری خلق چین: جائو جیو جین  قانون فوق مشتمل بر ماده‌ واحده و یک تبصره منضم به متن معاهده شامل مقدمه و بیست ماده در جلسه علنی روز یکشنبه مورخ یازدهم بهمن‌ماه یکهزار و سیصد و نود و چهار مجلس شورای اسلامی تصویب و در تاریخ 8/ 12/ 1394 از سوی مجمع تشخیص مصلحت نظام موافق با مصلحت نظام تشخیص داده شد.    انتهای پیام ,
چلسی توانست با نتیجه 4 بر یک بورنموث را شکست داد و لیورپول برابر نیوکاسل به تساوی 2 بر 2 رسید.    به گزارش ایسنا، هفته سی و پنجم لیگ برتر با برگزاری چند دیدار ادامه یافت که در یکی از دیدارهای برگزار شده چلسی که شانسی برای کسب سهمیه اروپا ندارد برابر بورنموث به میدان رفت و با نتیجه 3 بر یک این تیم را در خانه خود شکست داد. پدرو رودریگس خیلی زود آبی های لندن را پیش انداخت که در این بازی با پیراهن های دوم خود یعنی سفید در زمین حاضر شدند. در همان نیمه نخست ادن هازارد توانست با شوتی زیبا گل دوم تیمش را به ثمر برساند تا بعد از 29 هفته در لیگ برتر امسال گلزنی کرده باشد.    البته بازیکنان پیش تاخته بورنموث در همان نیمه نخست یکی از گل های خورده را جبران کردند تا این دیدار در نیمه نخست با برتری 2 بر یک چلسی به پایان برسد. در نیمه دوم نیز پاس هوشمندانه فابرگاس به ویلیان رسید تا این بازیکن برزیلی با ضربه چیپ دروازه بورنموث را برای بار سوم باز کند. در اواخر مسابقه همکاری ماتیچ و هازارد باعث شد تا این بازیکن بلژیکی بار دیگر گلزنی کند تا نشان دهد به فرم خوب خود بازگشته است تا این دیدار با برتری 4 بر یک چلسی به پایان برسد و این تیم با یک پله صعود به رده نهم جدول صعود کند.    لیورپول و نیوکاسل نیز در حالی برابر هم به میدان رفتند که هدایت نیوکاسل بر عهده رافائل بنیتس اسپانیایی بود و این مربی بعد از سال ها به آنفیلد بازگشت و مورد تشویق هواداران قرار گرفت. لیورپول برای کسب سهمیه لیگ اروپا و حتی لیگ قهرمانان تلاش می کند و نیوکاسل نیز برای بقا می جنگد و به همین خاطر هر دو تیم شدیدا به امتیازهای این دیدار نیاز داشتند ولی این دیدار در نهایت با تساوی 2 بر 2 به پایان رسید. دانیل استوریج و آدام لالانا ابتدا با دو گل قرمزها را از حریف خود پیش انداختند ولی در ادامه دو گل از سیسه و کولباک باعث شد تا این دیدار با تساوی 2 بر 2 به پایان برسد.    نیوکاسل در بازی قبلی توانسته بود سیتی را متوقف کند و حالا یکی دیگر از تیم های بزرگ جزیره را متوقف کرد تا به حضور در این رقابت ها امیدوار بماند.    همچنین استون ویلا که سقوطش به دسته پایین تر قطعی شده است برابر ساوت همپتون با شکست 4 بر 2 زمین را ترک کرد.    سایر بازیهای این هفته فردا (یکشنبه) برگزار می شود که لسترسیتی و تاتنهام برابر تیم های میانه جدولی به میدان خواهند رفت.    انتهای پیام ,
یک مقام آگاه در مرکز امور حقوقی بین المللی ریاست جمهوری اعلام کرد رأی دیوان عالی کشور آمریکا مبنی بر تأیید رأی دادگاه بدوی به نفع عده ای از اتباع امریکا، مربوط به یک پرونده قدیمی است که از بیش از 10 سال قبل در محاکم امریکا مطرح بوده است.    به گزارش ایسنا، این مقام آگاه اضافه کرد: این رأی آشکارا خلاف موازین و اصول حقوق بین الملل، منجمله مصونیت دولت خارجی در محاکم داخلی و اصول دادرسی صحیح و منصفانه و قانونی است. وی گفت این اقدام امریکا به منزله نقض عهدنامه مودت و روابط اقتصادی بین ایران و امریکا نیز می باشد و موجب مسئولیت بین المللی امریکا در مقابل ایران است. این عهدنامه در سال 1334 بین دو دولت منعقد شده و هنوز معتبر است.    این مقام در مورد سابقه موضوع نیز توضیح داد که منشاء این دعاوی به حوادث سال 1362 (1983) در لبنان بر می گردد که مقر تفنگداران دریایی امریکا در بیروت مورد حمله قرار گرفت و 241 نفر از تفنگداران امریکایی کشته شدند. همچنین عده ای از بازماندگان کشته شدگان امریکایی در انفجار برج الخبر در عربستان سعودی در سال 1375 (1996) نیز جزو خواهان ها هستند. ورثه و بازماندگان این کشته شدگان به دادگاه های امریکا مراجعه نمودند و با انتساب این حوادث به جمهوری اسلامی ایران و ادعای واهی حمایت ایران از تروریسم، علیه ایران طرح دعوی کردند و در سال 1386 (2007) دادگاه امریکا به نفع آنها رأی داد و ایران را به پرداخت قریب 7/2 میلیارد دلار محکوم کرد اوراق بهدار بانک مرکزی را توقیف کرد. اما چون قوانین امریکا اجازه طرح دعوی علیه دولت خارجی (ایران) در دادگاه های داخلی آمریکا و توقیف اموال و اجرای رأی از محل این اموال بانک مرکزی را نمی داد، این خواهان ها به کمک لابی صهیونیست ها در امریکا و از طریق کنگره امریکا، قانون خاصی به تصویب رساندند که اجازه می داد که اموال ایران در امریکا توقیف و احکام صادره از محل همین اموال اجرا شود.    وی توضیح داد: در واقع براساس اطلاعی که در سال 1391 (2012) خزانه داری امریکا به این مدعیان داد، ایشان به وجود قسمتی از دارایی های بانک مرکزی در امریکا پی بردند و در یک اقدام هماهنگ بین دستگاه قضائی، کنگره و دستگاه اجرایی امریکا، موفق شدند این دارایی ها را بازداشت کنند.    وی در پاسخ به این سؤال که این دارایی ها چیست، گفت: در سال 87-1386 که درآمد ارزی کشور از محل فروش نفت افزایش چشمگیری داشته، مسئولین دولت وقت مقادیری اوراق بهادار از طریق یک کارگزار لوکزامبورگی (به نام کلیراستریم) خریداری کردند. آن کارگزار بخشی از این اوراق را در اروپا و بخش دیگری را به صورت فیزیکی نزد سیتی بانک در امریکا نگهداری می کرده است که همین امر باعث شده خواهان های امریکایی بتوانند آنها را توقیف نمایند. قراردادن اموال و دارایی های با قدرت نقد شوندگی بالا در امریکا در سال هایی که جریان تحریم ها روز به روز سخت تر می شده و از نظر سیاسی نیز روابط دو کشور متشنج بوده، ریسک سیاسی قابل توجهی برای نگهداری این اوراق در امریکا داشته است. البته قسمتی از این اوراق به فروش رفته (حدود 250 میلیون دلار) اما قسمت اعظم آن در امریکا نگهداری می شده است.    این مقام آگاه در مورد روند قضایی پرونده در امریکا نیز توضیح داد و اظهار داشت: بانک مرکزی با هماهنگی مرکز امور حقوقی بین المللی نسبت به توقیف اوراق بهادار و اجرای احکام واهی به اصطلاح ضدتروریستی از محل آنها اعتراض کرد و آن را خلاف قوانین امریکا و موازین بین المللی منجمله مصونیت دولت و بانک مرکزی دانست اما دادگاه استدلال بانک مرکزی را نپذیرفت. وکلای خواهان های امریکایی برای مقابله با دفاعیات موجه بانک مرکزی، از طریق سناتورهای متعلق به لابی صهیونیستی در سنا، یک قانون مخصوص را تصویب کردند. در سال 1391 (2012) دولت امریکا با یک دستور اجرایی بانک مرکزی را متهم به پولشویی کرد و با ادعای اینکه ایران برای دستیابی به سلاح هسته ای تلاش می کند، اموال بانک مرکزی را مسدود نمود.    وی اضافه کرد که در همان سال 1391 (2012) قانون جدیدی به اسم کاهش تهدیدات ایران و سوریه و حقوق بشر در سوریه (ماده 8772) در کنگره تصویب شد که به دادگاه اجازه می داد که رأی صادره در همین پرونده خاص (پترسون) از محل اموال دارایی های مسدود شده بانک مرکزی ایران، پرداخت شود. هدف این قانون از اثر انداختن دفاعیات و استدلالات حقوقی بانک مرکزی بود.    این مقام آگاه در مرکز امور حقوقی بین المللی ریاست جمهوری گفت: به عقیده اغلب حقوقدانان این اقدام امریکا، یک بدعت بزرگ است و در تاریخ رسیدگی قضایی امریکا، بی‌سابقه است که کنگره امریکا برای تأمین ادعاهای عده‌ای از اتباع امریکا به ضرر یک دولت خارجی، قانون خاصی را حتی با ذکر نام پرونده از تصویب بگذراند. بانک مرکزی ناگزیر به دیوان کشور امریکا متوسل شد و استدلال نمود که رفتار دستگاه قضایی و قانونگذاری امریکا برخلاف قانون اساسی (تفکیک قوا) امریکا است و به منزله دخالت کنگره در رسیدگی‌های قضایی در دادگاه های امریکا است. بالاخره جلسه دیوان کشور در اواسط دی ماه سال 1394 تشکیل شد و در تاریخ اول اردیبهشت سال جاری رأی خود را صادر نمود و اعلام کرد رفتار کنگره و دادگاه های امریکا، خلاف استقلال قوا در امریکا نیست و اجازه داد رأی صادره علیه امریکا، به اجرا درآید.    به گفته وی این رأی با اکثریت آراء دیوان کشور صادر شده اما رئیس دیوان کشور همراه یکی دیگر از قضات دیوان، با این رأی مخالفت کرده است و به نفع بانک مرکزی از رأی داده است. او در نظریه مخالف خود توضیح داده که عمل کنگره (وضع قانون برای یک پرونده خاص) خلاف قانون اساسی آمریکا است.    این مقام آگاه در مرکز امور حقوقی بین المللی در پایان اضافه کرد: سابقه توقیف اوراق بهادار بانک مرکزی در امریکا یک پرونده چندین ساله است و چیز جدیدی نیست. رأی این پرونده در سال 1382 صادر شده و در سال 1386 دارایی ها بانک مرکزی توقیف شده است و در طول این سال ها دولت و بانک مرکزی با تمام توان و با استفاده از کلیه امکانات حقوقی در امریکا تا سطح دیوان کشور امریکا، تلاش کردند که جلوی آن را بگیرند اما در اثر اقدامات هماهنگی و پشتیبانی تمام عیار کنگره، دادگستری و دولت امریکا از رأی صادره؛ بالاخره دیوان کشور امریکا رأی بدوی را تأیید کرده است و اجازه پرداخت محکومٌ به مربوط به احکام صادره در دعاوی به اصطلاح ضدتروریستی را داده است.    وی اضافه کرد: در یک پروندۀ دیگر هم حدود 9 میلیون دلار از مبلغ یک رأی داوری صادره به نفع ایران توسط همین خواهان ها برداشت شده که به دیوان کشور امریکا اعتراض کرده ایم و منتظر تصمیم آن هستیم.    وی در پاسخ به این سؤال که چه اقدام حقوقی دیگری می توان کرد، پاسخ داد: در محاکم امریکا، اقدام خاصی متصور نیست. اما این رأی دیوان کشور مسلماً از نظر حقوقی پایان کار نیست و جمهوری اسلامی ایران، می تواند در سطح بین المللی (و نه در سطح داخلی امریکا) علیه دولت امریکا طرح دعوی کند و خسارات ناشی از این عملکرد، بی سابقه و غیرموجه امریکا را مطالبه نماید. دولت، از کلیه امکانات حقوقی برای احقاق حق خود در این زمینه استفاده خواهد کرد.    وی در پایان اضافه کرد: این رأی هیچ ربطی به برجام یا اجرای آن ندارد و یک پرونده کهنه و قدیمی است که پس از 10 سال رأی آن نهایی و قابل اجرا شده است.    انتهای پیام ,
شب گذشته محمد جواد ظریف، وزیرخارجه کشورمان و جان کری وزیرخارجه آمریکا در چارچوب برجام برای دومین بار طی هفته جاری در مقر سازمان ملل در نیویورک با یکدیگر دیدار و گفت وگو کردند.    به گزارش خبرگزاری دانشجویان ایران (ایسنا)، متن کامل اظهارات ظریف و کری در جریان مذاکرات روز جمعه در مورد اجرای برجام به شرح زیر است:     جان کری، وزیر امور خارجه آمریکا : عصر بخیر عرض می کنم خدمت همه. اجازه بفرمایید چند کلمه بیان کنم. من بسیار خوشحال هستم که با جناب ظریف وزیر امورخارجه امروز دیدار می کنم تا بحثهایمان را درباره اجرایی شدن برنامه جامع اقدام مشترک ادامه بدهیم. ما اوایل هفته، جلسه ای بسیار سازنده داشتیم. ما هنوز هم گفتگوهای زیادی باید انجام بدهیم. ما درباره برخی چالش ها تبادل نظر کردیم. ما هر دو تصمیم گرفتیم که این مهم است که برخی کارها را انجام بدهیم و حالا بازگشته ایم تا آن گفتگوها را ادامه دهیم. در ابتدا می خواهم مطلبی درباره یکی از موضوعاتی بیان کنم که درباره آن گفتگو کرده ایم.همانطور که رئیس جمهور اوباما و همچنین جک لو وزیر خزانه داری و همچنین من گفته ام، ما بارها و بارها گفته ایم که ایالات متحده مانعی در مسیر تجارتی ایجاد نکرده است که از زمان اجرایی شدن برنامه جامع اقدام مشترک، اجازه آن به ایران داده شده است، و در ادامه نیز مانع ایجاد نخواهد کرد. من می خواهم بر این مسئله تاکید کنم که ما تحریم های مرتبط با موضوع هسته ای را همانطور که متعهد شده بودیم ، برداشتیم و حالا فرصتهایی برای بانک های خارجی وجود دارد تا با ایران به تجارت بپردازند. متاسفانه به نظر می رسد که نوعی سردرگمی در برخی از بانک های خارجی وجود دارد و ما می خواهیم تا آنجا که می توانیم این مسئله را شفاف کنیم. ازجمله تحریمهای هسته ای که برداشته شده، تحریمهایی بوده است که مانع از تعامل ایران با بانکهای غیرآمریکایی می شد ازجمله هرگونه دسترسی به منابع مالی محدود شده ایران که قبلا در خارج از این کشور توقیف شده بود.    می خواهم با صراحت بگویم که ما مانعی در مسیر تعامل بانکهای خارجی نیستیم که بخواهند با بانکها و شرکت های ایرانی تعامل داشته باشند و با این کار، هیچ مخالفتی نداریم البته کاملا روشن است این نگرش تا زمانی وجود دارد که این بانکها و شرکتها به علل غیرهسته ای، در فهرست تحریمهای ما نباشند. اما برداشتن تحریمهای هسته ای به بانکهای غیر امریکائی اجازه می دهد با فعالیتهای تجاری و شرکتها در ایران تعامل کنند وهمچنین به انها اجازه می دهد به منابع مالی دسترسی داشته باشند و به ایران اجازه می دهد به منابع مالی خود دسترسی داشته باشد.  من می خواهم بگویم که ما می فهمیم که بانکها و تجار باید تصمیمات اقتصادی و تجاری پیچیده ای بگیرند و آنها باید این تصمیم را بگیرند و این به عنوان موضوعی است که نشان می دهد ، چرا وزارت امور خارجه و وزارت خزانه داری امریکا چرا بطور فعال در تعامل با دولتهای شریک و بخش خصوصی در تلاش برای روشن نمودن تحریمهائی است که برداشته شده است و اگر بانکی و یا هر شرکتی هرگونه سئوال در این رابطه دارد ما خوشحال می شویم که به این سئوالات پاسخ دهیم. این شرکتها و بانکها نباید تصور کنند فعالیتهائی که قبل از اجرائی شدن برجام ممنوع بوده هنوز هم ممنوع است . همچنین آنها نباید تصور کنند که فعالیتهائی که هنوز براساس تحریمهای اولیه ممنوع است برای بازیگران خارجی هم ممنوع می باشد.    زمانیکه شرکتها و بانکها تردید دارند، پیام من این است زمانیکه در موضوعی تردید دارید سوال کنید. اکنون ما معتقدیم برای شرکتها زمانی نیاز است که برای تعامل مجدد با ایران احساس اطمینان کنند و منصفانه است که بگوئیم این امر بواسطه تحریمها نیست بلکه این امر بواسطه نگرانیها است و همانگونه که ما در مذاکرات صراحتا اعلام کردیم، ایران نیز نیازمند زمان برای بروز کردن سیستم بانکداری خود برای انجام امور(مربوط به برداشتن تحریمها) است. اقدامی که که ظرف سالهای تحریم انجام نشده است و این امر (بروز رسانی سیستم بانکداری) روند را تسهیل خواهد کرد.  من می خواهم روشن کنم که آمریکا متعهد به انجام تعهدات مربوط به خود (در برجام) است همانگونه که معتقدیم تضمین اجرای برجام به نفع ما است. توافق هسته ای که ما به ان دست یافتیم یک سند کاری برای همه طرفها است و همانگونه که مابه تعهدات خود پایبند هستیم. ما نیز به کار با ایران برای اینکه آنها نیز به تعهدات خود پایبند باشند ادامه می دهیم. یک تعهد چند جانبه در برجام ایجاد شده است و این مهم است که مطمئن شویم که برجام بطور چند جانبه اجرا شود.     دکتر ظریف، وزیر امور خارجه جمهوری اسلامی ایران : من فکر می کنم آنچه که برای همه مهم است که ان را بدانند این است که برجام یک توافق متوازن است و ایران بخش مربوط به تعهدات خود را اجرائی نموده و ما امیدواریم که با سخنانی که جان کری اظهار داشت و دیگر گامهائی که توسط آمریکا برداشته شده، ما شاهد اجرای جدی همه منافعی باشیم که ایران باید از برجام برخوردار شود و در این صورت است که ما می توانیم بگوئیم که این توافق راهی برای حل مشکلات بین المللی است. تحریمها و فشار مشکلات بین المللی را حل نمی کنند، اما مذاکره، گفتگو و دیالوگ راهی برای حل مشکلات بین المللی است.    من امیدوارم که اظهاراتی که امروز توسط جان کری وزیر امور خارجه آمریکا بیان شد، راه دشواری را باز نماید که به علت نگرانی بانک ها درباره رویکرد ایالات متحده درخصوص اجرایی شدن تعهدات براساس برنامه جامع اقدام مشترک بسته شده است. ما همچنان اختلافاتی با ایالات متحده خواهیم داشت. اختلافات ما بسیار جدی و در حیطه های مختلف هستند اما ما با هم و با گروه پنج بعلاوه یک تصمیم گرفته ایم که به این موضوع رسیدگی کنیم. ما می خواهیم نشان دهیم گروه پنج بعلاوه یک و ایران توانسته اند که مسئله بسیار دشوار و جدی را از طریق مذاکرات حل و فصل کنند. من معتقدم که ما باید گام های ضروری در این خصوص را برداریم و من امیدوارم که از طریق اقدام عملی جدی، مردم ایران بتوانند منافع ناشی از اجرایی شدن برنامه جامع اقدام مشترک را مشاهده کنند. ما می توانیم با وجود تاثیرات درازمدت این توافق خیلی مهم به جلو حرکت کنیم. توافقی که می تواند به جای فریبکاری، پایه های حل و فصل مسائل بین المللی را ایجاد کند.     جان کری، وزیر امور خارجه آمریکا : جناب وزیر خارجه (ظریف) به نکته ای اشاره کرد که برای شفاف کردن مسئله ای بود که تلاش می کنیم به آن بپردازیم. جناب وزیر خارجه درست می گوید. اختلافاتی وجود دارد و بدیهی است که برخی از آنها اختلافاتی جدی هستند و این مسائل باید موضوع بحث مذاکرات آینده باشند. اما درک این نکته مهم است که همه بدانند توافق، توافق است و لازم است این مسائل را از هم جدا کنیم حتی درحالیکه که تلاش می کنیم این اختلافها را حل و فصل کنیم. هیچ یک از سخنانی که گفته ام سبب نمی شود تعهد ایالات متحده برای کمک به حل و فصل این اختلافات کاهش یابد و مطمئنا ما به تلاش در جهت صلح و ثبات در منطقه ادامه خواهیم داد.    انتهای پیام ,
رییس کل بانک مرکزی در پی توقیف بیش از دو میلیارد دلار از دارایی‌های کشورمان با حکم دیوان عالی آمریکا به بهانه واهی مشارکت ایران در انفجار پایگاه تفنگداران دریایی آن کشور در بیروت، روند این موضوع را تشریح کرد.    به گزارش ایسنا، ولی‌اله سیف درباره روند توقیف بیش از دو میلیارد دلار از دارایی‌های ایران گفت: متاسفانه در دولت گذشته، هنگام خرید اوراق بهادار و سرمایه‌گذاری‌های دلاری، سهل‌انگاری‌ شده، دقت کافی و احتیاط های لازم صورت نگرفته است.    وی ضمن اشاره به اینکه مبادلات دلاری (U-Turn) با جمهوری اسلامی ایران به صورت یک استثنا بر رژیم تحریم های دلاری آمریکا علیه ایران مجاز دانسته شده بود اظهار داشت متاسفانه دقت و احتیاط لازم در این مورد انجام نشده است.  رییس کل بانک مرکزی با تاکید بر اینکه مسئولان دولت قبل باید این موضوع را مد نظر قرار داده، احتیاط لازم را به عمل می‌آوردند، افزود: متاسفانه در دولت گذشته به رغم هشدارهای دلسوزانه کارشناسان و مدیران بانک مرکزی مبنی بر پرهیز از سرمایه‌گذاری روی اوراق بهادار دلاری و اینکه این رفع ممنوعیت دائمی نیست، این اوراق را خریداری کردند و اینگونه زمینه تضییع حقوق ملت ایران را پدید آوردند.  سیف درخصوص برقراری مجدد ممنوعیت مبادلات دلاری اظهار کرد: هشدارهای کارشناسان صحیح بود و متاسفانه در سال 1387 مجددا قانون ممنوعیت مبادلات دلاری با ایران برقرار شد و بانک‌های آمریکایی از نقل و انتقال وجوه دلاری و تبادلات دلاری با ایران منع شدند؛ علاوه بر این دستور اجرایی 13599 که مبنی بر توقیف دارایی های ایران در آمریکا بود نیز در سال 1391 صادر شد.  وی گفت: اگر این اوراق بهادار دلاری در آن زمان با کارگزاری امریکایی‌ها خریداری نمی‌شد وجهی وجود نداشت که آمریکایی‌ها بتوانند آن را توقیف کنند.  رییس کل بانک مرکزی با انتقاد از نحوه عملکرد دولت گذشته در مواجهه با این اقدام گفت: علاوه بر این، متاسفانه در همه این سالها، دولت و دستگاه دیپلماسی هیچ تلاشی برای مبارزه و مقابله با این روند انجام ندادند؛ کم‌کاری و رفتار منفعلانه دولت قبل در اظهاراتی از این دست که قطعنامه‌های شورای امنیت را کاغذ پاره می نامید، مشهود است. این رفتار، منجر به اقدامات تخاصمی دیگر از سوی ایالات متحده آمریکا شد و در سال 1391بانک مرکزی مشمول این دستور قرار گرفت؛ بر همین اساس، دارایی های مزبور از آن زمان به دارایی های بلوکه شده تبدیل شد.  به گفته سیف، توقیف قضایی دارایی ها از سال 1387 و توقیف اجرایی و بلوکه شدن آن در سال 1391 اتفاق افتاده است و آخرین میخ بر تابوت دارایی‌های ایران، وضع قانون حقوق بشر و کاهش تهدیدات سوریه و ایران در سال 1391 بود که مهم ترین اقدام کنگره در مورد دارایی های ایران محسوب می‌شود.  رئیس‌کل بانک مرکزی در پایان گفت: با توجه به این اطلاعات، مشخص است که همة این روندِ غیرقانونی و غیرمنصفانه توسط آمریکایی‌ها در دولت قبل انجام شده است؛ یعنی در همان شرایطی که وضع تحریم‌ها علیه کشورمان کم‌اثر و گاه بی‌اثر، دانسته می‌شد و اگر در آن زمان جلوی هر کدام از این اقدامات به طریقی گرفته می‌شد این اتفاق نمی‌افتاد.    انتهای پیام ,
معاون اول رییس جمهور، دستبرد اخیر آمریکایی ها به منابع بانکی ایران را بر اثر بی تدبیری دولت گذشته دانست.    به گزارش ایسنا، اسحاق جهانگیری، معاون اول رییس جمهور در صفحه اینستاگرام خود نوشت: این روزها مخالفان حرفه ای دولت تلاش می کنند تا دستبرد اخیر آمریکایی ها به منابع بانکی ایران به بهانه واهی و حمایت ایران از تروریسم را به برجام و سوء مدیریت و دولت تدبیر و امید نسبت دهند، حال آن که متاسفانه زمینه این دستبرد و مصادره را بی تدبیری دولت گذشته با خرید اوراق آمریکایی و قراردادن آن نزد بانک های اروپایی فراهم کرده است. البته همانطوری که در نشست مدیران عامل بانکهای دولتی و خصوصی تاکید کردم، دولت از تمام توان و ابزارهای لازم برای پس گرفتن دارایی های ملت ایران استفاده خواهد کرد.    انتهای پیام ,
با انتشار یک ویدئو در فضای مجازی بخش دیگری از همکاری ترکیه با تروریست‌های داعش برای غارت و انتقال اشیای تاریخی و باستانی عراق به خارج از این کشور فاش شد.    به گزارش خبرگزاری دانشجویان ایران (ایسنا)، خبرگزاری اسپوتنیک با انتشار این ویدئو گزارش داد، داعش برای سرقت و قاچاق آثار گرانبها و سپس انتقال آن به ترکیه در منطقه باستانی تپه التوبه در موصل حفاری می‌کنند.      به گزارش پایگاه خبری شبکه العالم، اسپوتنیک گزارش داد که این ویدئو را از منبعی عراقی در داخل موصل به دست آورده که نشان می‌دهد چگونه گروه تروریستی داعش در زیر تپه التوبه کنار دیوار باستانی معروف نینوا به منظور استخراج و قاچاق آثار باستانی تونل حفر می‌کند.    این منبع که خواست نامش فاش نشود، گفت: عناصر داعش هر روز از طریق این حفره به غارت آثار تپه باستانی می پردازند. تمام آثار، متنوع و گرانبها هستند، دارای خط میخی قدیمی و برخی دیگر آشوری هستند و به دوران پادشاهانی همچون سرجون دوم و سنحاریب و نمرود بازمی‌گردند. عمر آنها هزاران سال تخمین زده شده و متعلق به قرن هفتم قبل از میلاد هستند.    در همین حال، عامر عبدالله الجمیلی، استاد دانشکده آثار باستانی در دانشگاه موصل در گفت‌وگو با خبرگزاری اسپوتنیک گفت: داعش آثار باستانی را از نینوا غارت و از طریق ترکیه به خارج از کشور قاچاق می‌کند. تاکنون حدود 25 اثر باستانی به اسرائیل منتقل شده و برخی دیگر در مزایده‌ها در اروپا به فروش رفتند.    انتهای پیام ,
تولید فولاد خام ایران در سه ماهه نخست سال 2016 با 2.2 درصد افزایش نسبت به مدت مشابه سال گذشته به 4.2 میلیون تن رسید.  به گزارش سرویس بازار ایسنا، ایمیدرو بر اساس گزارش انجمن جهانی فولاد (WSA) از تولید فولادخام جهان در سه ماهه نخست سال 2016 اعلام کرد: طی این مدت تولید فولاد خام ایران با 2.2 درصد افزایش نسبت به مدت مشابه سال گذشته به 4.2 میلیون تن رسید.  همچنین تولید فولاد خام ایران در مارس 2016 نسبت به مدت مشابه سال گذشته با 10.6 درصد افزایش به 1.4 میلیون تن رسید.  انجمن جهانی فولاد میزان تولید فولاد خام را در 66 کشور تولیدکننده فولاد جهان 385.7 میلیون تن اعلام کرد که نسبت به مدت مشابه سال گذشته 3.6 درصد کاهش یافته است.  چین و کره‌جنوبی با 3.2 و 4.3 درصد کاهش نسبت به مدت مشابه سال گذشته به ترتیب 192 میلیون و 16.2 میلیون تن فولاد خام تولید کرده‌اند. در این مدت هند 22.9 میلیون تن فولاد تولید کرد که نسبت به مدت مشابه سال گذشته با 1.8 درصد افزایش مواجه شد.  همچنین در سه ماهه نخست سال 2016، آسیا و اتحادیه اروپا با تولید 263.6 میلیون و 40.9 میلیون تن فولاد خام نسبت به مدت مشابه سال گذشته به ترتیب 3.1 و 7 درصد کاهش یافته است.طی این مدت امریکای شمالی با 1.1 درصد کاهش نسبت به مدت مشابه سال گذشته 27.5 میلیون تن فولاد خام تولید کرده است.  همچنین تولید فولاد خام روسیه نیز با 5.2 درصد کاهش نسبت به مدت مشابه سال گذشته به 17.2 میلیون تن رسید.  تولید فولاد خام ژاپن و برزیل نیز طی مدت مذکور به 25.8 میلیون و 7.4 میلیون تن رسید که نسبت به مدت مشابه سال گذشته به ترتیب 3.6 و 12.3 درصد کاهش یافته است.  بر اساس این گزارش تولید فولاد خام 66 کشور تولیدکننده فولاد در مارس 2016 با 0.5 درصد کاهش نسبت به مدت مشابه سال گذشته به 137 میلیون تن رسید.  تولید فولادخام چین و هند در ماه مارس با 2.9 و 3.4 افزایش نسبت به مدت مشابه سال گذشته به ترتیب به 70.7 میلیون و 8.1 میلیون تن رسید.  انتهای پیام ,
معاون رییس‌جمهوری در امور زنان و خانواده عصر شنبه، با حضور در بیمارستان بهمن از خانم صدیقه حکمت همسر سرلشکر خلبان شهید عباس بابایی عیادت کرد.    به گزارش گروه دریافت خبر ایسنا، شهیندخت مولاوردی در این دیدار از صبر، استقامت و ایثار بانوان کشور بویژه خانواده های معظم شهدا در عرصه های مختلف انقلاب اسلامی بویژه در هشت سال دفاع مقدس قدردانی کرد.    معاون رییس جمهوری در امور زنان و خانواده، در این دیدار گرم و صمیمی که به طور سرزده انجام گرفت، برای این بانوی صبور آرزوی سلامتی و سرافرازی کرد.    همسر شهید بابایی ضمن ابراز خرسندی از عیادت معاون رییس جمهوری، از تلاش ها و فعالیت های معاونت رییس‌جمهوری در امور زنان و خانواده در جهت توسعه عدالت اجتماعی و ارتقا جایگاه زنان در کشور تقدیر کرد.    انتهای پیام   ,
فراخوان تجارب دوازدهمین کنفرانس بین‌المللی مدیریت پروژه فرصتی مناسب برای ارایه تجارب مدیران سازمان‌های پروژه محور است.  به گزارش سرویس بازار ایسنا، در فراخوان تجارب دوازدهمین کنفرانس بین‌المللی مدیریت پروژه ، مهلت ارسال تجارب تا 15 شهریورماه 95 و زمان اعلام نتایج یکم دی‌ماه 95 است.   محورهای تجارب محورهای تجارب نیز شامل مدیریت ادعاها و اختلافات (Claim & Dispute Management)، سیستم اطلاعات مدیریت پروژه (PMIS)، برآورد منابع و هزینه‌‏ها (Resource & Cost Estimating)، برنامه‌‏ریزی و کنترل زمان، هزینه و پیشرفت کار (Time Cost & Progress Planning &Control)، مدیریت پروژه (Project Management) و یکپارچه‌سازی سیستم مدیریت پروژه (Project Management System Integration) است.  مزایای حضور در فرآیند تدوین تجارب از مزایای حضور در فرآیند تدوین تجارب می‌توان به این موارد اشاره کرد: هر یک از نویسندگان تجربه برتر از 20 درصد تخفیف در ثبت‌نام، در صورت پذیرش در ارزیابی اولیه (پذیرش خلاصه تجربه برتر و ادامه روند داوری)، بهره‌مندی هر یک از نویسندگان تجربه برتر از 50 درصد تخفیف در ثبت‌نام، در صورت پذیرش به صورت پوستری در ارزیابی نهایی، حضور رایگان ارایه‌دهنده تجربه برتر در کنفرانس، در صورت پذیرش به صورت ارایه شفاهی در ارزیابی نهایی، بهره‌مندی سایر نویسندگان تجارب برتر پذیرفته‌شده به صورت ارایه شفاهی از 50 درصد تخفیف در ثبت‌نام، برگزاری چند مرحله کارگاه آموزشی برای موارد پذیرفته‌شده در ارزیابی اولیه، ارایه گواهینامه حضور در کارگاه آموزشی نحوه تدوین تجارب بر اساس ساعت حضور در کارگاه، ارایه گواهینامه پذیرش تجربه برتر (به صورت شفاهی یا پوستری) به نویسندگان، برای موارد پذیرفته شده در ارزیابی نهایی، ارایه گواهینامه به مدیرعامل سازمان اجراکننده تجربه برتر، در صورت پذیرش به صورت ارایه شفاهی، انتخاب تجارب برتر در کنفرانس بر اساس نظر داوران و شرکت‌کنندگان، اهدای لوح تقدیر به ارایه‌دهنده تجارب برتر برگزیده در اختتامیه کنفرانس و اهدای تندیس به نفر اول برگزیده تجربه برتر در اختتامیه کنفرانس. کنفرانس بین‌المللی مدیریت پروژه توسط گروه پژوهشی صنعتی آریانا برگزار می‌شود.  انتهای پیام ,
شرکت جیلی مدل 2016 خودروی Emgrand7 AT هیبریدی را تمام الکتریکی و مجهز به دو موتور الکتریکی کرد.  به گزارش سرویس بازار ایسنا، موتور اول مدل 2016 خودروی Emgrand7 AT هیبریدی جیلی برای مسافت‌های کوتاه طراحی شده با هر بار شارژ، توانایی پیمودن ۱۶۵کیلومتر و موتور دوم که برای مسافت‌های طولانی‌تر طراحی شده با هربار شارژ قادر به پیمایش ۲۵۰کیلومتر مسافت است.  دسته دنده هم به صورت دکمه‌ای در آمده و با فشار دکمه به جلو، خلاص و دنده‌عقب، تغییر وضعیت می‌دهد.  باتری این خودرو می‌تواند در زمان 30 دقیقه تا ۸۰ درصد شارژ شود ولی برای شارژ کامل به چهار ساعت زمان نیاز دارد.  ویژگی دیگر آن صفحه کیلومتر و دنده این خودرو است که تنها تفاوت‌های این مدل با مدل معمولی، ظاهر داخل اتومبیل است.  صفحه کیلومتر به صورت یک صفحه نمایشگر عمل می‌کند و اطلاعاتی نظیر سرعت، میزان قابل پیمایش و شارژ موجود را نمایش می‌دهد.  جیلی تصمیم دارد تا پایان سال ۲۰۱۶ فروش را به 30 هزار دستگاه افزایش دهد.  انتهای پیام ,
صبح امروز وزیر امور خارجه نیوزیلند، در جریان سفر دو روزه خود به تهران با محمد جواد ظریف وزیر خارجه کشورمان دیدار کرد.    به گزارش خبرگزاری دانشجویان ایران (ایسنا)، این دو دیپلمات ایرانی و نیوزلندی در ساختمان شماره یک وزارت خارجه با یکدیگر رایزنی و گفت‌وگو کرده و سپس در جمع خبرنگاران به تشریح نتایج مذاکرات خود خواهند پرداخت.    سفر وزیر امور خارجه نیوزلند به تهران در راستای تقویت روابط اقتصادی و سیاسی بین دو کشور انجام می‌شود.    طبق آنچه که رادیو نیوزلند اعلام کرده است مورای مک‌کالی‌ در جریان این سفر با چند وزیر دیگر ایرانی نیز دیدار و گفت‌وگو خواهد داشت.    مورای مک‌کالی‌، خود نیز در مورد این سفر به رادیو نیوزلند، گفته است: در جریان این سفر با مقامات ایرانی در مورد مسائل امنیتی منطقه خاورمیانه و نیز روابط تجاری و اقتصادی میان دو کشور گفت‌وگو خواهیم کرد.    او هم‌چنین از تلاش جهت برگزاری دوباره گفت‌وگوهای رسمی میان ایران و نیوزلند یا همان کمیسیون همکاری‌های سیاسی و اقتصادی بین دو کشور خبر داده است.    وزیر امور خارجه نیوزلند قرار است یک توافق‌نامه با ایران در حوزه کشاورزی امضاء کند تا از تجارت و مبادلات میان کشاورزان و تولیدکنندگان دو کشور حمایت شود.    وزیر امور خارجه ایران اواخر اسفند سال گذشته در ولینگتون با مقامات این کشور برای توسعه مناسبات رایزنی کرد و مورای مک‌کالی نیز تیر سال گذشته از تهران دیدار و با مقام‌های ایران گفت‌وگو کرد.    پیش از این، سفیر جمهوری اسلامی ایران در نیوزلند، اعلام کرده بود که قرار است علاوه بر سفر وزیرخارجه نیوزلند به تهران، در آینده نزدیک وزیر تجارت این کشور به همراه یک هیات بازرگانی به ایران بیاید.    نیوزیلند به طور رسمی تحریم‌های خود علیه ایران را از بهمن ماه سال گذشته لغو کرد و مسیر تجارت دو کشور هموار شد.  انتهای پیام   ,
حسن روحانی، رئیس‌جمهور، قانون بودجه سال 1395 کل کشور را برای اجرا به سازمان مدیریت و برنامه ریزی کشور ابلاغ کرد.    به گروه دریافت خبر خبرگزاری دانشجویان ایران(ایسنا) این قانون در جلسه علنی روز دوشنبه مورخ 27 اردیبهشت ماه 1395 مجلس شورای اسلامی تصویب و در تاریخ 29 اردیبهشت 1395 به تأیید شورای نگهبان رسیده است.        برای مشاهده متن قانون بودجه سال 1395 کل کشور، اینجا را کلیک کنید.   ,
وکیل مدافع بابک زنجانی از ارسال پرونده موکل خود برای فرجام‌خواهی به دیوان عالی کشور خبر داد.    رسول کوهپایه‌زاده در گفت‌وگو با خبرنگار حقوقی خبرگزاری دانشجویان ایران (ایسنا)، اظهار کرد: بعد از اینکه ما لایحه فرجام‌خواهی و اعتراض‌مان را به شعبه 15 دادگاه انقلاب تقدیم کردیم و همچنین پس از اینکه لوایح تجدیدنظر فرجام خواهی وکلای دو متهم دیگر نیز دریافت شد، دادگاه انقلاب پرونده را به دیوان عالی کشور ارسال کرد.    وی ادامه داد: البته در حال حاضر دیوان عالی کشور پرونده را وصول و تعیین شعبه نکرده است.    وکیل مدافع بابک زنجانی در رابطه با زمان تعیین شعبه در دیوان عالی کشور، گفت: بازه زمانی خاصی برای تعیین شعبه در دیوان عالی کشور وجود ندارد. در هر صورت این پرونده از حجم و حساسیت بالایی برخوردار است و بازه زمانی که برای تعیین شعبه خواهد داشت امری طبیعی است.    انتهای پیام     ,
بانک مرکزی روسیه برای تحقق تحریم‌های شورای امنیت سازمان ملل اقدام به تحریم اقتصادی و توقف نقل و انتقال مالی علیه کره شمالی کرده است.  به گزارش خبرگزاری دانشجویان ایران (ایسنا)، به نقل از خبرگزاری یونایتدپرس، این اقدام از سوی دولت روسیه پس از آن صورت گرفت که اتحادیه اروپا اعلام کرد تحریم‌های بیشتری را علیه کره شمالی و مقام‌های ارشد این کشور اعمال کرده است.  این تحریم‌های جدید از سوی دولت مسکو به این معناست که تمامی بانک‌های روسیه دیگر اجازه فعالیت اقتصادی با کره شمالی ندارند.  برخی از حساب‌های بانکی مقام‌های کره شمالی در روسیه می توانند باز بمانند اما تنها با اجازه سازمان ملل امکان پذیر است.  براساس حکم ولادیمیر پوتین، رییس جمهوری روسیه، امور بانکی و مالی کره شمالی در روسیه متوقف شده و نقل و انتقال مالی با این کشور نیز غیرقانونی خواهد بود.  ماریا زاخاروا، سخنگوی وزارت امور خارجه روسیه نیز این دستور از سوی دولت مسکو را تایید کرد و علت آن را تحریم‌های اخیر از سوی سازمان ملل و اتحادیه اروپا دانست.  این تحریم‌ها می تواند به صورت مستقیم بر خزانه کره شمالی اثر بگذارد. رسانه های کره جنوبی نیز گزارش دادند که کیم جونگ اون، رهبر کره شمالی می تواند میلیون ها دلار در روسیه داشته باشد که برای خرید و سرمایه گذاری در تجارت لجستیک مورد استفاده قرار گیرد. این روند همچنین می تواند بر سرمایه گذاری روسیه در کره شمالی نیز اثر بگذارد.  انتهای پیام   ,
صبح روز شنبه با حضور معاون اول رییس‌جمهور در مرکز رشد واحدهای فناوری فرآورده‌های دارویی، واحدهای تولیدی مواد اولیه داروهای پپتیدی افتتاح شد.    به گزارش خبرنگار خبرگزاری دانشجویان ایران(ایسنا) در این مراسم حسین هاشمی وزیر بهداشت و دیناروند رییس سازمان غذا و دارو اسحاق جهانگیری را همراهی می‌کردند.    داروهای پپتیدی برای درمان بیماری‌های ام اس، انواع سرطان و دیابت کاربرد دارد.    انتهای پیام ,
رییس انجمن حمایت از کشاورزان شهرستان اصفهان گفت: آب رودخانه زاینده رود از 8 خرداد از سد زاینده رود بسته می‌شود و پس از دو روز راه آبه، در غروب دهم خرداد، به روی کشاورزان شرق استان نیز بسته خواهد شد.    محمدرضایی در گفت وگو با خبرنگار خبرگزاری دانشجویان ایران (ایسنا)، منطقه اصفهان، با بیان اینکه قرار بود آب زاینده‌رود از دوم خرداد بسته شود، افزود: طی جلسه‌ای که هیئت مدیره نظام صنفی اصفهان با وزیر نیرو و مسئولان استان در23 فروردین سال جاری برگزار کردند، طی بند آخر مصوبه قرار بر این شد که اگر بارندگی معنی داری در سرشاخه‌های زاینده رود داشته باشیم و بیش از پیش بینی‌ها باشد، آب زاینده رود برای مصرف کشاورزان شرق، بیشتر از موعد جریان داشته باشد.    این عضو هیئت مدیره نظام صنفی کشاورزان شهرستان اصفهان ادامه داد: خوشبختانه بارندگی در سرشاخه‌های زاینده رود در چهارمحال و بختیاری 140 میلیمتر بیش از پیش بینی‌ها اتفاق افتاد و با هماهنگی مدیریت حوضه آبریز زاینده رود و مدیریت آب منطقه‌ای استان و فرماندار و استاندار اصفهان قرار شد که شش روز دیگر جریان آب زاینده رود ادامه داشته باشد.    محمدرضایی با بیان اینکه اگر جریان آب چند روز پس از هشتم خرداد نیز ادامه می‌یافت، خیلی مفیدتر بود، خاطرنشان کرد: در صورتی قطع آب در هشتم خرداد، ممکن است میزان حجم برداشت محصولات کشاورزانی که به دلیل دوره‌ای بودن آب آن‌ها از این روز به بعد آبی نصیبشان نمی‌شود، کاهش یابد، اما دیگر آبی بیش از این میزان وجود ندارد و کشاورزان چاره‌ای جز برداشت همین میزان محصول را ندارند.    وی با اشاره به آب سهم محیط زیست که قرار بود همواره در زاینده رود جاری باشد، گفت: فکر می‌کنم با این میزان بارندگی، رودخانه به طور کامل خشک خواهد شد.  ‌  انتهای پیام ,
فروردین ماه امسال تولید 9 مدل خودروی سنگین در خودروسازان داخلی به صفر رسید.    به گزارش خبرنگار ایسنا، در این مدت تولید کشنده M2642FTR شرکت ارس خودرو دیزل با کاهش صد درصدی از 60 دستگاه در فروردین 1394 به صفر رسید.    فروردین امسال تولید کامیون کمپرسی بنز LK2624 شرکت ایران خودرو دیزل با کاهش صد درصدی از شش دستگاه در فروردین 1394 به صفر رسید.    در این مدت تولید کامیون باری بنز L1924 شرکت ایران خودرو دیزل با کاهش صد درصدی از 45 دستگاه در فروردین 1394 به صفر رسید.    فروردین امسال تولید کامیون کشنده فراز شرکت ایران خودرو دیزل با کاهش صد درصدی از 23 دستگاه در فروردین 1394 به صفر رسید.    در این مدت تولید کامیونت فوتون 6T-AUMARK شرکت سایپا دیزل با کاهش صد درصدی از 112 دستگاه در فروردین 1394 به صفر رسید.    فروردین امسال تولید کامیون کاویان K119 شرکت کاریزان خودرو ساوه با کاهش صد درصدی از 162 دستگاه در فروردین 1394 به صفر رسید.    در این مدت تولید کامیونت کاویان K375 شرکت کاریزان خودرو ساوه با کاهش صد درصدی از 10 دستگاه در فروردین 1394 به صفر رسید.    فروردین امسال تولید کامیون کشنده ماز 544018 شرکت آذهایتکس با کاهش صد درصدی از پنج دستگاه در فروردین 1394 به صفر رسید.    در این مدت تولید کشنده اسکانیا G400 شرکت ماموت دیزل با کاهش صد درصدی از 53 دستگاه در فروردین 1394 به صفر رسید.    انتهای پیام   ,
سرمربی رئال مادرید از عملکرد ایسکو و گرت بیل تمجید کرد.    به گزارش ایسنا و به نقل از آس، رئال مادرید در هفته سی و پنجم لالیگا سه بر دو رایووایکانو را شکست داد. بیل(دوبار) و لوکاس واسکس برای مادریدی ها گلزنی کردند. زین الدین زیدان پس از این پیروزی گفت: بازی خیلی سختی بود. 10 تا 15 دقیقه ابتدایی دچار مشکل شدیم. بازی را بد شروع کردیم اما خوب به پایان رساندیم. همیشه نمی توان خوب کار کرد. باید جنگید. رایو خیلی خوب کار کرد و من از نتیجه خوشحالم.    سرمربی رئال مادرید در ادامه اظهار کرد: جبران نتیجه مهم است. جبران نتیجه دو بر صفر آسان نیست. نشان دادیم که پس از دریافت گل نیز می توانیم به بازی برگردیم. آن ها صبور بودند و سپس نشان دادیم بازیکنانی داریم که توانایی گلزنی متفاوتی دارند. گاهی اوقات که شرایط خوب پیش نمی رود صبور بودن لازم است.    او درمورد آسیب دیدگی کریم بنزما گفت: باید دید به دیدار برابر منچسترسیتی می رسد یا نه. یک ضربه نبود. امیدوارم مشکل خاصی نداشته باشد و بتواند در بازی سه شنبه حضور داشته باشد.  سرمربی فرانسوی درباره بیل گفت: خیلی خوشحالم. او نیز به خاطر گلزنی متفاوتش خیلی خوشحال است. عالی کار کرد. از لحاظ جسمانی در وضعیت خوبی به سر می برد. علاوه بر گل در کارهای هجومی و دفاعی خیلی خوب کار کرد.    زیدان در رابطه با وضعیت کریستیانو رونالدو اظهار کرد: شرایط خوبی دارد. حتما با تیم سفر خواهد کرد.    زیدان از بازی ایسکو تمجید کرد و افزود: مانند همه بازیکنان در ابتدا دچار مشکل شد و کم کم در بازی خود را پیدا کرد. از توانایی او آگاهی داریم. در نیمه دوم نمایش خیلی خوبی از خود به اجرا گذاشت.    سرمربی مادرید درباره دیدار سه شنبه شب گفت: بازی آسانی وجود ندارد. می دانیم در ورزشگاه اتحاد کار آسانی نخواهیم داشت. بازی امروز پیش از دیدار حساس سه شنبه خیلی خوب بود. اکنون رقابت دیگری پیش رو داریم. بازی کاملا متفاوتی است. باید خود را خیلی خوب آماده کنیم.    انتهای پیام ,
شیاطین سرخ با برتری 2 بر یک برابر اورتون به فینال جام حذفی انگلیس راه یافتند تا فشار از روی فان خال تا حدودی برداشته شود.  به گزارش ایسنا، منچستریونایتد و اورتون در نیمه نهایی جام حذفی انگلیس برابر هم به میدان رفتند. این دیدار در ورزشگاه ویمبلی شهر لندن برگزار شد و با وجود بازی خوب اورتون در اوایل بازی این تیم به گل نرسید. هر چند یک بار روملو لوکاکو می توانست دروازه دخیا را باز کند که رونی توپ را از روی خط دروازه برگشت داد.  اورتون که روزهای تاریکی را با روبرتو مارتینز پشت سر می گذارد و لوییس فن خال نیز در پی پاک کردن لکه ای از عملکردهای تیره خود است، چاره ای جز برد در این دیدار و راه یابی به دیدار نهایی نداشت و به همین خاطر بازی مستقیم و زیبایی را به نمایش گذاشت.  در نهایت مروان فلینی موفق شد دروازه اورتون را باز کند. وی در دقیقه 34 به خوبی توانست دروازه اورتون را باز کند و نیمه نخست با برتری یک بر صفر منچستر به پایان برسد. روملو لوکاکو در دقیقه 57 ی ضربه پنالتی را از دست داد تا اورتون همچنان در حسرت برد باشد. روملو لوکاکو پشت توپ ایستاد و توپ را به سمت چپ خود شلیک کرد اما داوید ده خیا بار دیگر در نقش ناجی ظاهر شد و با مهار این ضربه پنالتی، امید را در اردوی شیاطین سرخ زنده نگه داشت. ولی در نهایت گل به خودی کریس اسمالینگ باعث شد تا بازی برابر شود.  در دقیقه 90 که نزد هواداران منچستریونایتد به دلیل زدن گلهای زیاد در زمان فرگوسن به فرگی تایم معروف است، آنتونی مارسیال به داد یونایتدها رسید و دروازه اورتون را باز کرد تا این دیدار با برتری 2 بر یک یونایتد به پایان برسد.  انتهای پیام ,
مطالعات امکان‌سنجی فنی و اقتصادی طرح احداث کارخانه تولید پترولیوم کک ایران به شرکت فرانسوی اَکسِنس واگذار شد.  به گزارش سرویس بازار ایسنا، قرارداد مربوط به این طرح بین سازمان توسعه و نوسازی معادن و صنایع معدنی ایران و شرکت فرانسوی اَکسِنس (Axens) در تهران امضا شد.  این قرارداد را مهدی کرباسیان رییس هیات عامل ایمیدرو و فرانسیس ناتی ول (Francis Nativel) معاون اجرایی این شرکت فرانسوی امضا کردند.  شرکت اَکسِنس از شرکت‌های تابعه آی اف پی ایی اِن (IFPEN) فرانسه، یکی از معتبرترین شرکت‌های بین‌المللی و ارایه‌دهنده مهندسی (لایسنسور) فناوری‌های پیشرفته در زمینه فرایندهای پالایشگاهی، پتروشیمی‌، کاتالیزورها، مواد جاذب و سوخت‌های جایگزین و همچنین خدمات مشاوره‌ تخصصی از جمله مهندسی پایه و تفصیلی و انجام مطالعات امکان‌سنجی فنی و اقتصادی به منظور بهینه‌سازی عملکرد واحدهای پالایش است.  براساس قرارداد امضا شده، شرکت فرانسوی موظف است طی مدت چهارماه نسبت به انجام مطالعات امکان‌سنجی فنی و اقتصادی قابل قبول توسط بانک‌های خارجی برای طرح احداث کارخانه تولید پترولیوم کک اقدام کند. در نظراست که پس از انجام مطالعات امکان‌سنجی طرح، فراخوان بین‌المللی احداث کارخانه برگزار شود.  طرح تولید پترولیوم کک که برای نخستین بار در کشور اجرا می‌شود یکی از طرح‌های توسعه‌ای ایمیدرو است که با هدف تأمین بخش مهمی از نیاز صنایع تولید آلومینیوم کشور تعریف شده و درآن ماده اولیه (ته‌مانده برج تقطیر در خلاء پالایشگاهی) به مواد پر ارزشی نظیر پترولیوم کک و محصولات مایع (نفتای سبک و سنگین، گازوئیل سبک و سنگین، LPG) تبدیل می‌شود. پایلوت اصلی این طرح به منظور تست فناوری در شهریور ماه سال 1394 راه‌اندازی شد.  طرح احداث کارخانه تولید پترولیوم کک در منطقه آزاد اروند واقع در استان خوزستان اجرا می‌شود.  انتهای پیام ,
ترک گروژنی در نبود بازیکن ایرانی اش روبین کازان را شکست داد.    به گزارش ایسنا، ترک گروژنی در هفته بیست و پنجم لیگ یک روسیه با یک گل میزبانش روبین کازان را شکست داد.    تک گل این بازی در دقیقه 35 توسط ریبوس زده شد. میلاد محمدی در ترکیب اصلی حضور نداشت و از نیکمت شاهد پیروزی تیمش بود.    ترک گروژنی با 41 امتیاز در جایگاه ششم قرار دارد.    انتهای پیام ,
مدیرعامل بانک قوامین گفت: جهت تحقق اهداف کلان اقتصاد مقاومتی باید همه تلاشی دگرگونه و اثربخش داشته باشیم و ضمن استفاده از تمام ظرفیت‌های ممکن از کوچک‌ترین هدر رفت‌ها جلوگیری کنیم.   به گزارش سرویس بازار ایسنا، غلامحسن تقی نتاج مدیرعامل بانک قوامین در همایش سراسری کارکنان مدیریت شعب بانک قوامین استان مازندران ضمن مدبرانه خواندن شعار امسال که توسط مقام معظم رهبری اقتصاد مقاومتی اقدام و عمل نام نهاده شده، با بیان این مطلب گفت: استمرار زندگی اجتماعی و اقتصادی ما نیازمند تلاش فراوان، اقدام نافذ و عمل اثربخش بوده و این موضوعات لازمه تحقق اقتصاد پایدار شناخته می‌شوند.  مدیرعامل بانک قوامین افزود: دارایی‌های بانک قوامین به عنوان امانت در دستان ماست و باید به نحوی از آن صیانت کنیم که ذینفعان بانک متضرر نشوند.  در این سفر مدیرعامل بانک را روسای اداره کل حوزه مدیریت و اداره‌های منابع انسانی و اعتبارات و تسهیلات همراهی کردند.  انتهای پیام ,
body,titr
‌رییس اداره حفاظت محیط زیست شهرستان تالش گفت: افزایش حجم زباله‌های تولیدی در طبیعت می‌تواند تهدیدی برای بهداشت عمومی تلقی شود.    به گزارش خبرگزاری دانشجویان ایران(ایسنا)، منطقه گیلان، کورش حیدرنژاد امروز در دومین کارگروه مدیریت پسماند شهرستان تالش که با حضور اعضای کارگروه در محل فرمانداری تالش برگزار شد‌، گفت: در این کارگروه در خصوص موضوعات و چالش‌های مربوط به مدیریت پسماند شهرستان بحث و تبادل نظر شد.    وی افزود: ما بر اجرای کامل طرح مدیریت و تفکیک پسماند از مبدا و انجام اقدامات آموزشی و فرهنگ سازی در این زمینه در سطح مدارس تاکید داریم.    حیدرنژاد ادامه داد:آموزش شهروندان و نصب بنر و بیلبوردهای تبلیغاتی از جمله راهکارهای برون رفت از چالش‌های زیست محیطی شهرستان است.    رییس اداره حفاظت محیط زیست شهرستان تالش از افزایش حجم زباله‌های تولیدی در بخش‌های مختلف و پراکندگی آن در طبیعت خبر داد و گفت: این امر موجب افزایش آلودگی محیط زیست می‌شود و در صورت ادامه این روند می‌تواند تهدیدی برای بهداشت عمومی تلقی شود.    وی تاکید کرد: برای حل مشکلات زیست محیطی تالش اجرای قانون مدیریت پسماند ضرورت دارد.    کورش حیدرنژاد از انجام آموزش های زیست محیطی در بین دانش آموزان و مربیان و فرهنگیان از جمله اولویت‌های بخش آموزش این اداره خبر داد و افزود: آموزش می‌تواند تاثیر قابل توجهی در تقویت فرهنگ زیست محیطی و رسیدن به اهداف توسعه پایدار داشته باشد.    رییس اداره محیط زیست شهرستان تالش گفت: آشنایی دانش آموزان با علوم پایه زیست محیطی در مقاطع مختلف تحصیلی می‌تواند روحیه سازگاری و حس مسئولیت پذیری در حفاظت از منابع طبیعی را در آن‌ها تقویت کند.    ‌وی تصریح کرد: آموزش باید شناخت افراد را افزایش دهد و انگیزه‌های لازم را برای حفظ محیط زیست در آنان تقویت کند.  ‌  انتهای پیام   ,
سخنگوی دفتر امور تایوان در چین امروز (شنبه) اعلام کرد، تنها با تایید سیاست چین واحد می توان به روابط میان تایوان و چین ادامه داد.  به گزارش خبرگزاری دانشجویان ایران (ایسنا)، به نقل از خبرگزاری شینهوا، تسای اینگ ون که به عنوان رییس جمهوری جدید تایوان از حزب دموکراتیک مترقی سوگند یاد کرده است همچنان به دنبال استقلال است و این درحالیست که ما یینگ جئو، رییس جمهوری سابق تایوان سیاست‌های حامی چین را اتخاذ کرده بود.  تسای اینگ ون به عنوان نخستین رییس جمهوری زن تایوان گفته است که کشورش باید نقش مسئولانه‌ای را در پیش بگیرد و به دنبال صلح با چین باشد.  دولت پکن به دنبال سیاست چین واحد است و بر این باور است که این روند می تواند باعث پیشرفت در دو طرف تنگه شود.  دفتر امور تایوان در چین روز جمعه اعلام کرد، اظهارات دولت جدید تایوان پاسخی ناقص است.  مقام‌های دولت تایوان به مدت بیش از دو دهه است که از طریق یک خط تلفن برای انجام کارهای ضروری با یکدیگر تماس دارند.  انتهای پیام ,
پرویز کلانتری - هنرمند پیشکسوت - در سن 85 سالگی از دنیا رفت.    فرح یوسفی، همسر مرحوم پرویز کلانتری، با تأیید خبر درگذشت این نقاش، تصویرگر و نویسنده پیشکسوت در گفت‌وگو با خبرنگار ایسنا، زمان درگذشت او را شامگاه جمعه، 31 اردیبهشت‌ماه اعلام کرد.     کلانتری درپی عارضه مغزی و قلبی که در سال 1393 برایش اتفاق افتاد و ضعف بدنی از دنیا رفت.    پرویز کلانتری متولد یکم فروردین ۱۳۱۰، نقاش، طراح، نویسنده و روزنامه‌نگار بود. او در سال ۱۳۳۰ وارد دانشکده هنرهای زیبای تهران شد و در سال ۱۳۳۸ در رشته هنرهای تجسمی دانش‌آموخته شد. کلانتری در دانشکده با همایون صنعتی‌زاده، رئیس دانشکده هنرهای زیبا آشنا شد و این آشنایی موجب راهیابی او به مؤسسه انتشاراتی فرانکلین، ناشر کتاب‌های درسی و نشریه پیک شد. به این ترتیب او به تصویرگری کتاب‌های درسی روی آورد. او در سال ۱۳۳۴ به استخدام سازمان برنامه و بودجه درآمد و تا سال ۱۳۴۷ که به کانون پرورش فکری کودکان و نوجوانان منتقل شد، در آن سازمان فعالیت داشت.    بنا به گفته همسر مرحوم کلانتری، مراسم تشییع پیکر این هنرمند فقید، دوشنبه سوم خرداد برگزار می‌شود و مکان تشییع او متعاقبا اعلام خواهد شد.    انتهای پیام   ,
وقوع گردباد در منطقه ساحلی بنگلادش جان شش تن را گرفت.   به گزارش سرویس حوادث ایسنا، گردبار ویرانگر روآنو امروز (شنبه) چندین روستا را در این منطقه هدف گرفته و موجب شکستگی و سقوط شماری از درختان شده است.  این طوفان شدید، بعدازظهر امروز به وقت محلی ساحل بنگلادش در ناحیه خلیج بنگال را در نوردید و در پی آن، صدها هزار نفر از ساکنان منطقه ناچار به تخلیه خانه‌های خود شده یا در جستجوی سرپناه هستند.  به گزارش شینهوا، هنوز هیچ گزارش رسمی در مورد تعداد کشته‌ها یا مجروحان این حادثه طبیعی منتشر نشده است.  انتهای پیام ,
پس از آنکه یکی از متحدان رئیس جمهور فیلیپین اعلام کرد، احتمالا برنامه‌های تعیین سیستم فدرال باعث ملغی شدن لایحه متوقف شده خودمختاری در جنوب این کشور می‌شود، رهبران مسلمانان جنوب فیلیپین دست به اعتراض زدند.  به گزارش خبرگزاری دانشجویان ایران (ایسنا)، به نقل از خبرگزاری آناتولی، مهاجر اقبال، مذاکره‌ کننده ارشد گروه جبهه آزاد اسلامی مورو تاکید کرد: دولت نمی‌تواند به طور یکجانبه قانون اساسی پیشنهادی بنگسامورو را کنار بگذارد.  وی افزود: این اتفاق نخواهد افتاد. ما بر اجرای این روند صلح پافشاری خواهیم کرد.  این اظهارات پس از آن مطرح شد که پنتالئون آلوارز، نماینده استان داوائو دل نورته که انتخاب رودریگو دوترته، رئیس جمهور این کشور برای سمت ریاست مجلس است، گفت: برنامه دوترته برای اصلاح قانون اساسی و ایجاد سیستم فدرال مشمول منطقه بنگسامورو نیز می‌شود.  وی تاکید کرد: قانون اساسی بنگسامورو به دنبال تشکیل یک دولت فدرال ملغی خواهد شد چرا که مفهوم این قانون پیشنهادی درست همان شکل فدرال دولت است.  در مارس 2014 میلادی جبهه آزادی اسلامی مورو توافق صلحی را با دولت امضا کرد که به 17 سال مذاکره و یک دهه درگیری در جنوب فیلیپین پایان داد.  مهاجر اقبال گفت: دولت نمی‌تواند این توافقات را کنار بگذارد چرا که هر دو طرف به اجرای توافق‌نامه‌های امضا شده ملزم هستند.  انتهای پیام   ,
سازمان تبلیغات اسلامی با صدور پیامی عید میلاد حضرت قائم(عج) را به عموم مسلمین تبریک گفت.    به گزارش گروه دریافت خبر خبرگزاری دانشجویان ایران(ایسنا)، در این پیام آمده است:    نام رفیعش همواره بر دل محبان و منتظرانش نقش بسته است. نقشی که محبت و دوستی او را پیوسته در سویدای جانمان شعله‌ور می‌کند و آتش عشق ولایتش روح و جانمان را نورانی می‌نماید. دل‌های دوستداران و منتظران او قرن‌های دیرینه میزبان وجودی بزرگوار و باعظمت است؛ وجودی که تا بوده، سرچشمه‌ پاک مهر و لطف و عطوفت بوده؛ وجود آسمانی و پاکی که مانند جدش حسین رحمت واسعه الهی است آفتابی که از پشت ابر غیبت هم گرما و نور رحمتش را دریغ نمی‌نماید.    محل حضورش مَهبط فرشتگان عالم قدس است و خاک پای او توتیای چشم‌شان و چه مفاخره‌ای عظیم در میانشان برای این اقبال بلند برپاست. خشنودی او چشمه‌ خورشید رضای الهی است همان‌گونه که کرمش منبع لایزال جوشش فیض و کرامت است. در ازدحام حجاب‌ها و تیرگی‌ها تنها نور است که قدرت هدایت دارد و معرفت اهل‌بیت روح و جان بی‌تاب هر شیعه‌ آزاده را سرشار از معارف نورانی می‌کند. انوار جهان‌تاب معرفتشان انسانی را که از سراپرده‌ عالم قدس بر این منزل طبیعت هبوط یافته، می‌گیرد تا حجاب‌ها را از دیدگانش بزداید و در پرتوش شاهراه سعادت را از بیراهه‌های ظلمت به وی بازشناساند. او را مهدی نامیده‌اند چرا که هدایت خلق در گرو عنایت اوست، که شایسته‌ آن است تا گردن‌آویز هر جان آزاده و سبکبالی گردد.    سازمان تبلیغات اسلامی، فرارسیدن نیمه‌شعبان، سالروزمیلاد باسعادت منجی عالم بشریت و مهدی موعود، حضرت حجت‌ ابن الحسن العسکری عجل‌الله تعالی فرجه الشریف و عید میلاد قائم‌ آل محمد(ص) را به محضر حضرت آیت الله خامنه‌ای رهبر معظم انقلاب اسلامی، عموم مسلمانان جهان و به‌ویژه ملت مسلمان ایران تبریک و تهنیت عرض نموده و از پیشگاه خداوند تعجیل در ظهور عدالت‌گسترحضرتش را مسئلت می‌کند.    انتهای پیام ,
رادیو نمایش به مناسبت ولادت باسعادت حضرت قائم(عج)، سالروز فتح خرمشهر و روز بزرگداشت ملاصدرا سه نمایش را پخش می‌کند.    به گزارش ایسنا، به مناسبت فرا رسیدن ولادت باسعادت حضرت قائم(عج) نمایش رادیویی آوای انتظار به کارگردانی بهرام سروری‌نژاد از رادیو نمایش پخش می‌شود.  این نمایش رادیویی را هانیه نجفی نوشته و داستان آن درباره مداح و مرثیه خوان معروف اهل بیت است که با وجود ناراحتی حنجره، همچنان عاشقانه به کارش ادامه می‌دهد.  در آوای انتظار مهرداد عشقیان، علی اصغر دریایی، احمد ایرانیخواه، ناهید مسلمی، رحمان باقریان، قربان نجفی، زیبا معماری و غلامحسن تسعیری به ایفای نقش پرداخته‌اند.  این نمایش رادیویی به تهیه‌کنندگی: اشرف السادات اشرف‌نژاد، صدابرداری :پیروز صدرایی و افکت : نرگس موسی پور، روز یک شنبه دوم خرداد ماه ساعت 11:45 دقیقه از رادیو نمایش پخش می شود.    به مناسبت فرا رسیدن سالروز فتح خرمشهر در عملیات بیت المقدس، نمایش جدید رادیویی آخرین فریم به روی آنتن رادیو نمایش می‌رود.  این نمایش رادیویی را علیرضا حنیفی نوشته و ماجرای زنی خرمشهری است که بعد از دستور خروج از شهر، همچنان در خانه مانده و ... .  در آخرین فریم محمدرضا قلمبر، فریبا متخصص، محمد رضا علی، اکبر مولایی، محمد پورحسن و مهدی طهماسبی به ایفای نقش پرداخته اند.  این نمایش رادیویی به کارگردانی : مهدی نمینی مقدم، تهیه کنندگی : فرشاد آذرنیا ، صدابرداری :رضا طاهری و افکت : محمدرضا قبادی فر ، دوشنبه سوم خرداد ماه ساعت 11:45 دقیقه از رادیو نمایش پخش می شود.    به مناسبت روز بزرگداشت ملاصدرا نمایش رادیویی صدرا به کارگردانی مهین فردنوا از رادیو نمایش پخش می شود.  این نمایش رادیویی را هانیه نجفی نوشته و داستان محققی خارجی است که به دلیل علاقه اش به ادبیات ایرانی و اندیشه های ملاصدرا به ایران می آید.  در صدرا  هنرمندانی چون : صدیقه کیانفر، رویا فلاحی، نورالدین جوادیان، محمد پورحسن ، احمد گنجی و سعیده فرضی به ایفای نقش پرداخته اند.  این نمایش رادیویی به تهیه‌کنندگی: ژاله محمدعلی ، صدابرداری :رضا طاهری و افکت : محمدرضا قبادی فر ، اول خرداد ساعت 19:45 دقیقه از رادیو نمایش پخش می شود.      انتهای پیام ,
هافبک سوئیسی بوروسیا مونشن گلادباخ با قراردادی به ارزش 30 میلیون پوند اولین خرید آرسن ونگر برای فصل جدید رقابت‌های لیگ برتر لقب گرفت.    به گزارش ایسنا و به نقل از دیلی میل، آرسنال با قرار گرفتن در رده دوم لیگ برتر فصل آینده به طور مستقیم در لیگ قهرمانان حضور خواهد داشت.    آن‌ها بعد از جدایی سه هافبک مرکزی خود یعنی توماس روسیچکی، متئو فلامینی و میکل آرتتا، نیاز مبرمی به خرید هافبک داشتند تا اینکه موفق شدند با 30 میلیون پوند گرانیت ژاکا، هافبک سوئیسی مونشن گلادباخ را به خدمت بگیرند. او امروز تست پزشکی خود را با موفقیت پشت سر گذاشت و با پیراهن جدید آرسنال در فصل آینده نیز عکس گرفت.    آرسنال ابتدا 20 میلیون پوند برای این بازیکن پیشنهاد داد در حالی که باشگاه گلادباخ اعلام کرد حاضر نیست زیر 40 میلیون پوند ژاکا را در اختیار باشگاه دیگری قرار دهد. در نهایت مذاکرات طوری پیش رفت که این بازیکن با 30 میلیون پوند راهی لندن شد.    ژاکا جوان که در یورو 2016 نیز حضور خواهد داشت، یکی از ستاره‌های آینده تیم ملی سوئیس است.    انتهای پیام ,
در راستای همکاری‌های پژوهشی، تحقیقاتی، آموزشی، تدوین استاندارد‌های مورد نیاز و استفاده از تجربیات شرکت مهندسی آب و فاضلاب کشور و پژوهشکده محیط زیست دانشگاه علوم پزشکی تهران تفاهم‌نامه‌ای به امضاء رسید.      به گزارش خبرنگار ایسنا، براساس این تفاهم‌نامه قرار است که همکاری‌های پژوهشی شرکت مهندسی آب و فاضلاب کشور با پژوهشکده ارتقاء یابد و براساس محورهای تنظیم شده همکاری مقرر شده که خدمات پژوهشی و مطالعاتی در خصوص زمینه‌های مرتبط با آب و فاضلاب، برگزاری کارگاه‌های تخصصی به منظور تبادل و انتقال دانش و یافته‌های پژوهشی و همچنین برگزاری جلسات کارشناسی و تخصصی در خصوص تجزیه و تحلیل سرفصل‌های مرتبط با آب و فاضلاب صورت پذیرد.      همچنین براساس این تفاهم‌نامه استفاده مشترک از امکانات علمی و تخصصی مورد نیاز طرفین از جمله آزمایشگاه‌های تحقیقاتی، محصولات دانشی نظیر پایان‌نامه و سایر منابع علمی مورد نیاز و مشارکت علمی و فنی و تهیه مقالات و انتشار مجلات صورت بگیرد.      برهمین اساس حمیدرضا جانباز، مدیر عامل شرکت مهندسی آب و فاضلاب به کشور با اشاره به اهمیت مساله‌ی محیط زیست در کشور گفت: اگر ما بتوانیم مسائل مربوط در این تفاهم‌نامه را اجرایی کنیم قطعا از مزایای آن نیز برخوردار خواهیم شد.      وی با بیان این‌که مشکلات محیط زیستی باید در ابتدا تعریف شوند و سپس در دستور کار مشترک پژوهشگاه و شرکت آب و فاضلاب در بیاید، گفت: تعریف مساله جزو وظیفه اصلی ماست و با توجه به اهمیت محیط زیست باید به این مهم توجه ویژه و اساسی شود.      در ادامه پاکرو، معاون مالی و پشتیبانی شرکت آب و فاضلاب کشور با اشاره به اهمیت حفاظت کیفی منابع آب اظهار کرد: باید تمهیدات لازم برای حفظ منابع کیفی آب لحاظ شود.      وی با بیان این‌که موضوع محیط زیست در اکثر پروژه‌های فاضلاب رعایت شده است، گفت: همچنان می‌توان مساله محیط زیست را در پروژه‌ها ارتقاء داد و این نیز نیازمند تعامل با پژوهشکده محیط زیست دانشگاه علوم پزشکی تهران است.      در ادامه مصداقی‌نیا، رییس پژوهشکده محیط زیست دانشگاه علوم پزشکی تهران با اشاره به کارهای انجام شده در این پژوهشکده بیان کرد: دانشگده علوم پزشکی تهران سابقه طولانی در زمینه‌ی محیط زیست دارد و علی‌رغم این‌که تاکنون فارغ‌التحصیلان زیادی از این رشته خارج شده‌اند اما همچنان نگرانی‌های محیط زیستی در جامعه وجود دارد.      به گفته وی سه مرکز تحقیقاتی در زمینه کنترل آلودگی هوا، کیفیت آب و مدیریت پسماند در این مرکز مشغول به فعالیت هستند. به عقیده من قطعا می‌توان ارتباط خوبی را با شرکت آب و فاضلاب کشور و ارتقاء این صنعت داشت.      انتهای پیام   ,
رییس فیفا قهرمانی تیم استقلال خوزستان را به هواداران و مسوولان این تیم تبریک گفت.  به گزارش ایسنا به نقل از فدراسیون فوتبال، جیانی اینفانتینو – رئیس فدراسیون بین المللی فوتبال در نامه ارسالی خود به مهدی تاج نوشت: جا دارد تا از این فرصت استفاده کرده و صمیمانه به تیم استقلال خوزستان در راستای دستیابی به عنوان قهرمانی و کسب چنین دستاورد عظیمی تبریک بگویم.  وی در ادامه افزود: کسب این عنوان با حمایت تمام دست اندرکاران صورت گرفته است و بر این اساس پیام تبریک من برای تمام بازیکنان، سرمربی، اعضای کادر فنی و پزشکی و تمام هواداران استقلال خوزستان است.  رئیس فیفا در پایان خاطر نشان کرد: من از طرف تمام اعضای خانواده فوتبال از باشگاه استقلال خوزستان و فدراسیون شما به خاطر کمک به گسترش پیام مثبت فوتبال به جهانیان تشکر و قدردانی می کنم.    انتهای پیام ,
بنیاد حفظ آثار و نشر ارزش‌های دفاع مقدس در آستانه سالروز آزادسازی خرمشهر در بیانیه‌ای،با گرامیداشت روز ملی مقاومت،ایثار و پیروزی؛سوم خرداد سالروز حماسه آزادسازی خرمشهر را فرصتی برای بازنمایی روح مقاومت و مجاهدت ملت ایران در تداوم انقلاب اسلامی و عبور از گذرگاه‌های خطیر تاریخ برای دستیابی باه اهداف و آرمان‌های بلند نظام و پیشرفت و تعالی کشور دانست.    به گزارش ایسنا، در این بیانیه آمده است: در ابتدای این بیانیه آمده است:عملیات غرورآفرین بیت‌المقدس که حماسه فتح و آزادسازی خرمشهررا در سوم خرداد سال 1361 رقم زد، نقطه عطف سرنوشت‌سازی در روند جنگ تحمیلی 8 ساله و دفاع مقدس ملت ایران به شمار می‌رود که در ادامه با تغییر موازنه قدرت و ابتکار عمل در صحنه نبرد به نفع رزمندگان اسلام، توانایی ماشین جنگی صدام و حمایت‌های همه جانبه و فراگیر ابرقدرت‌های غرب و شرق و همراهی ارتجاع عرب از حزب بعث عراق، در عرصه مقابله با انقلاب اسلامی مورد تردید جدی قرار گرفت.    این بیانیه می‌افزاید: تداوم ایستادگی و مقابله سلحشورانه رزمندگان اسلام در دفاع مقدس به ویژه پس از آزادسازی خرمشهر و بیرون راندن تدریجی اشغالگران و متجاوزین بعثی از سرزمین مقدس ایران نه تنها آرزوی شوم استکبار جهانی در سقوط نظام جمهوری اسلامی را برآورده نساخت بلکه سرانجام با پذیرش قطعنامه 598 و سربلندی ملت ایران در این جنگ نابرابر، فرهنگ مقاومت و پایداری فرزندان انقلاب و امام خمینی (رحمة الله علیه) به الگوی ملت‌های منطقه و جوامع استکبارستیز در اقصی نقاط جهان تبدیل شد.    این بیانیه در ادامه، بازاندیشی و بازخوانی حقایق و واقعیت‌های حماسه مقاومت و دفاع مقدس ملت ایران به ویژه عملیات آزادسازی خرمشهر و دیگر مناطق اشغالی از لوث وجود متجاوزین را، رسالت مستمر و فراموش ناشدنی در قبال نسل‌های متوالی جوان کشور قلمداد و آورده است: سرافرازی و سربلندی ایران اسلامی که باگذشت حدود سه دهه از دفاع مقدس هشت ساله، جایگاه ممتاز، شکوهمند و تأثیرگذار فرامنطقه‌ای جمهوری اسلامی را به واقعیت انکارناپذیر دوره معاصر تبدیل کرده است مرهون حماسه همیشه جاری مقاومت، ایثار و فداکاری شهدا، ایثارگران و رزمندگان اسلام بر پهنه این کشور است که بر بلندای آن نام فاتحان عملیات بیت‌المقدس و آزادسازی خرمشهر می‌درخشد.    در پایان این بیانیه، بنیاد حفظ آثار و نشر ارزش‌های دفاع مقدس با تعظیم به مقام شامخ امام راحل(رحمة الله علیه) و شهیدان گرانقدر حماسه آزادسازی خرمشهر و پاسداشت روز ملی مقاومت، ایثار و پیروزی با دعوت از اقشار و آحاد مختلف ملت ایران به ویژه جوانان غیور برای حضور پرشور در آیین‌های گرامیداشت این رخداد تاریخ‌ ساز تأکید کرده است: دشمنان کینه‌ توز و قسم‌ خورده انقلاب اسلامی به ویژه طاغوت اعظم شیطان اکبر آمریکای جنایتکار باید بدانند ملت حماسه‌ ساز ایران و فرزندان انقلابی آن در ارتش، سپاه و سایر نیروهای مسلح غیور و شجاع کشور با تبعیت از ولایت فقیه و فرماندهی خلف صالح رهبرکبیرانقلاب اسلامی، حضرت امام خامنه‌ای عزیز(مدظله العالی) با وحدت، یکپارچگی، عزم و اراده انقلابی در مقابله با تهدیدات استکبارجهانی و صهیونیسم بین المللی در میدان‌های سخت، نیمه سخت و نرم و در تمامی عرصه‌های اجتماعی، سیاسی، اقتصادی، فرهنگی و.... از آمادگی همه‌جانبه و مقتدرانه برخوردار بوده و به آنان هشدار می‌دهند هرگونه اشتباه محاسباتی و خطای راهبردی را با پاسخ قاطعانه، کوبنده و پشیمان کننده مواجه خواهند ساخت.    انتهای پیام   ,
خبرگزاری آسوشیتدپرس گزارش داد که یک سازمان غیردولتی آمریکایی در همکاری با کاخ سفید مبلغی را در اختیار برخی رسانه‌های آمریکایی قرار داده است تا درباره توافق هسته‌ای گزارش تهیه کنند.  به گزارش خبرگزاری دانشجویان ایران (ایسنا) به نقل از خبرگزاری آسوشیتدپرس،‌ گروهی که کاخ سفید به تازگی تأیید کرده برای عرضه توافق هسته‌ای با ایران با آن ارتباط داشته است، سال گذشته به رادیو ملی آمریکا 100 هزار دلار داده تا برای گزارش‌دهی درباره این توافق و موضوعات مربوط به آن به دولت کمک کند. این گروه هم‌چنین به خبرنگاران دیگر رسانه‌های (آمریکایی) کمک‌های مالی کرده است.  صندوق پلاگ شرز، سازمانی که هدفش را ایجاد یک جهان ایمن و توسعه و سرمایه‌گذاری در برنامه‌های لازم برای کاهش یا حذف کامل ذخایر هسته‌ای دنیا عنوان کرده است به تلاش‌های رییس جمهور اوباما در این راستا پیوسته اما نقش آن در پشت صحنه، در پی انتشار گزارش مجله نیویورک تایمز از زندگی بن رودز، معاون مشاور امنیت ملی کاخ سفید که یکی از دستیاران ارشد اوباما در حوزه سیاست‌ خارجی محسوب می‌شود، به شدت مورد توجه قرار گرفته است.  در گزارش نیویورک تایمز که دو هفته پیش منتشر شد، بن رودز تشریح کرد که چگونه دولت در همکاری با سازمان‌های غیردولتی، کارشناسان اشاعه و حتی خبرنگاران تلاش کرده است تا حمایت عموم را از توافق هسته‌ای ایران و گروه 1+5 جلب کند که به موجب آن تحریم‌های وضع شده علیه تهران در ازای محدودیت برنامه هسته‌ای این کشور لغو شده است.  معاون مشاور امنیت ملی آمریکا هم‌چنین از یک اتاق پژواک سخن گفته است که آن چه را دولت قصد داشته منتشر کند، معتبر جلوه می‌داده است و به علاوه گروه‌هایی مثل صندوق پلاگ شرز در انتقال موثر این پیام دولت کمک کرده‌اند.  به نوشته این نیویورک تایمز، جمهوری‌خواهان آمریکا معتقدند که کاخ سفید با این اقدامات مردم را گمراه کرده است.  بر اساس گزارش آسوشیتدپرس، پلاگ شرز در گزارش سالانه خود در 2015 آورده است که مبلغ 100 هزار دلار در اختیار رادیو ملی آمریکا با هدف گزارش‌دهی درباره برنامه هسته‌ای ایران و موضوعات مرتبط با سیاست آمریکا در حوزه امنیت هسته‌ای بین‌المللی قرار داده است.  انتهای پیام ,
مصوبات و برنامه‌های پیشنهادی ستاد بازآفرینی پایدار کلانشهر تهران و کمیته‌های زیرمجموعه در شانزدهمین جلسه ستاد ملی بازآفرینی پایدار شهری به ریاست وزیر راه و شهرسازی مورد بررسی قرار گرفت.   به گزارش سرویسشهری خبرگزاری دانشجویان ایران(ایسنا)، عبادالله فتح اللهی ضمن حضور در شانزدهمین جلسه ستاد ملی بازآفرینی پایدار شهری که به ریاست عباس آخوندی، وزیر راه و شهرسازی برگزار شد، گزارشی از اقدامات ستاد ملی بازآفرینی پایدار کلانشهر تهران را ارائه کرد.    مدیرعامل سازمان نوسازی شهر تهران در این جلسه که با دستور بررسی مصوبات و برنامه های پیشنهادی ستاد بازآفرینی پایدار کلانشهر تهران و کارگروه های زیرمجموعه تشکیل شد، خاطر نشان کرد: استمرار جلسات ستاد ملی، این اعتقاد را در مجموعه مدیریت شهری نهادینه کرده که عزم دولت برای ورود و ساماندهی بافت های فرسوده و محلات هدف، عزمی بسیار جدی و تردید ناپذیر است که در مقایسه با سال های گذشته به عنوان نقطه قوت و سرمایه ملی در مدیریت هماهنگ نوسازی بافت های فرسوده تلقی می شود.    دبیر ستاد بازآفرینی پایدار کلانشهر تهران در ابتدای گزارش خود با اشاره به همدلی، همراهی و صمیمیت شکل گرفته میان مجموعه ی دستگاه های دولتی و مدیریت شهری در امر نوسازی، از کلیه مسئولان ذیربط به ویژه استاندار تهران، معاون هماهنگی و عمرانی و همچنین معاون امنیتی استانداری به دلیل همکاری بی شائبه با ستاد بازآفرینی پایدار کلانشهر تهران تقدیر و تشکر کرد.    فتح اللهی با بیان این که سازمان نوسازی شهر تهران در سال 1347 تأسیس شده و 5 دهه را پشت سر گذاشته است، خاطرنشان کرد: این سازمان در دوران حاکمیتی مختلف فعالیت داشته است فلذا ظرفیت مناسبی از تجارب نخبگان ملی، پژوهشگران دانشگاهی، مسئولان مدیریت شهری، مسئولان اجرایی و ... در امر نوسازی در اختیار این سازمان قرار گرفته است.    وی با اشاره به آسیب شناسی صورت گرفته از اقدامات گذشته نوسازی، تصریح کرد: هدایت و مساعدت ذی نفعان، مالکان، ساکنان و سازندگان جزء و توجه به مسئولیت ذاتی دستگاه های دولتی و اجرایی در فرآیند نوسازی از جمله رویکردهای اقدام در ستاد بازآفرینی پایدار کلانشهر تهران است.    بنا براعلام روابط عمومی و امور بین الملل سازمان نوسازی شهر تهران، مدیرعامل سازمان نوسازی شهر تهران در ادامه به میزان وسیع پلاکهای زیر 100 متر در پایتخت و زندگی خانوارهای متراکم در این پلاک‌ها اشاره و عنوان کرد: کف استاندارد قطعه بندی بر مبنای طرح تفصیلی 150 متر است، فلذا همت ستاد بازآفرینی پایدار کلانشهر تهران بر این است که با تشویق مالکان جهت تجمیع پلاکهای ریزدانه و فرسوده، دامنه پروانه‌های صادره در سال جاری را به 150متر نزدیک کند.    دبیر ستاد بازآفرینی پایدار کلانشهر تهران با اشاره به استقرار 50 دفتر خدمات نوسازی در 147 محله فرسوده شهر تهران، یادآور شد: این دفاتر جهت آگاهی بخشی و اطلاع رسانی به ساکنان بافت های فرسوده در خصوص ضوابط و مقررات نوسازی، آشنایی با وظایف نهادهای ذی مدخل در امر نوسازی، ترغیب ساکنان برای ورود به نوسازی، تقویت و توسعه فرهنگ تجمیع و ... شکل گرفته اند و به تناسب وضعیت و شرایط محلات به ساکنان خدمات رسانی می کنند.    مدیرعامل سازمان نوسازی شهر تهران همچنین یادآور شد: تهیه و تدوین بسته‌های تشویقی محله محور بر اساس شرایط و مقتضیات هر محله یکی از مأموریت ها و سیاست های این سازمان است که از سال 93 بر مبنای مصوبه ی جلسه ارزیابی عملکرد و نظارت ستادی سازمان نوسازی و همچنین اولین جلسه ی ستاد بازآفرینی پایدار کلانشهر با حضور دکتر قالیباف در دستور کار این سازمان قرار گرفته است.    فتح اللهی عدم وجود مدیریت هماهنگ در نوسازی را یکی از اصلی‌ترین چالش‌های نوسازی در سنوات گذشته عنوان کرد و گفت: خوشبختانه با شکل گیری ستاد ملی بازآفرینی پایدار شهری و ستادهای متناظر آن در شهرها و کلانشهرهای کشور این چالش برطرف شده است.    مدیرعامل سازمان نوسازی شهر تهران ضمن تشریح اقدامات و مصوبات کمیته‌های زیر مجموعه ستاد بازآفرینی پایدار کلانشهر تهران، رایگان کردن هزینه های مربوط به انشعابات آب، فاضلاب، گاز، مجوزهای حفاری، هزینه های مهندسی؛ هدفمند کردن وام نوسازی؛ استفاده ساکنان بافت های فرسوده از ظرفیت های فرهنگی و اجتماعی موجود در شهر؛ بررسی و اقدام جهت رفع مشکلات ثبتی و حقوقی؛ تدوین بسته های تشویقی محله محور؛ صفر کردن هزینه‌های مربوط به عوارض متفرقه نوسازی و ... را بخشی از مصوبات کمیته های 5 گانه زیر مجموعه ستاد بازآفرینی پایدار کلانشهر تهران عنوان کرد که تصویب این موارد در قالب بسته تشویقی نوسازی کلانشهر تهران در دستور کار ستاد ملی بازآفرینی شهری قرار گرفت.    دبیر ستاد بازآفرینی پایدار کلانشهر تهران در خاتمه با قرائت مصوبات ستاد بازآفرینی پایدار کلانشهر تهران که در 6 اردیبهشت ماه به ریاست شهردار تهران برگزار شد، ابراز امیدواری کرد که با اجرایی شدن این مصوبات در کلانشهر تهران به عنوان پایلوت، به نتایج ارزشمندی در نوسازی بافت های فرسوده در پایتخت و به تبع آن در سایر شهرهای کشور دست یافت.    شایان ذکر است وزیر راه و شهرسازی ضمن تقدیر و تشکر از اقدامات صورت گرفته در ستاد بازآفرینی پایدار کلانشهر تهران، فعالیت های این ستاد را مثبت ارزیابی کرد.  انتهای پیام ,
رییس جهاددانشگاهی گفت: با توجه به فعالیت واحد فرهنگی این نهاد و فضایی که در درون آن برای فعالیت‌های فرهنگی حوزه‌های دانشجویی فراهم شده بسیار ضروری و مناسب است که به سمت ساماندهی سمن‌های دانشجویی در حوزه محیط زیست حرکت کنیم.    دکتر حمیدرضا طیبی در گفت‌وگوی اختصاصی با خبرنگار خبرگزاری دانشجویان ایران(ایسنا) منطقه لرستان، اظهار کرد: با توجه به وجود روحیه جوانی، خودباوری، آرمانگرایی و سیال بودن حرکت دانشجویی و نقاد بودن دانشجویان نسبت به مسائل مهم کشوری، برگزاری همایش‌هایی نظیر گردهمایی گروه‌های دانشجویی محیط زیست حرکتی ارزنده و مهم می‌باشد.    وی با بیان اینکه دانشجویان در قبل و بعد از انقلاب سهم بزرگی در تغییرات سیاسی کشور داشته‌اند، افزود: امروز که هدف‌گذاری به سمت پیشرفت و توسعه است می‌طلبد بخش زیادی از فعالیت‌های دانشجویان مختص به حوزه‌های اجتماعی باشد چراکه لازم است دانشجویان در فعالیت‌های اجتماعی نظیر حفاظت از محیط زیست، توجه به نابسامانی‌های حوزه اجتماعی و عدم اشتغال جوانان و مسائلی از این دست نقش موثرتری داشته باشند.    طیبی با بیان اینکه تمام فعالیت‌های جهاددانشگاهی در راستای توسعه و پیشرفت کشور است، افزود: این نهاد فعالیت‌های بسیار ارزنده‌ای در حوزه‌های محیط زیست و پژوهش داشته است و پژوهش‌های بسیار خوب فناورانه‌ای در حوزه محیط زیست نظیر حفظ جانوران و اقداماتی که در پژوهشگاه رویان داشته است. همچنین کارهایی که در مرکز ملی ذخایر ژنتیکی ایران، پژوهشکده گیاهان دارویی و در سایر حوزه‌های جهاددانشگاهی انجام شده از جمله اقدامات جهاددانشگاهی در حفاظت از محیط زیست است.    رییس جهاددانشگاهی با اشاره به اینکه متشکل کردن و شبکه‌ای کردن فعالیت‌های دانشجویان و انتقال تجارب آنان ضروری است، گفت: باید اطلاعات لازم در اختیار دانشجویان قرار گیرد تا آنان بتوانند مسائل و مشکلاتی که در حوزه طبیعت وجود دارد را اعلام کنند. در این راستا حرکتی که سازمان دانشجویان جهاد دانشگاهی آغاز کرده حرکت خوبی است که با حضور 60 گروه فعال دانشجویی به انجام رسیده است.    دکتر طیبی در پایان با اشاره به اینکه جهاد دانشگاهی لرستان نیز تجربه خوبی در راه‌اندازی و شبکه‌سازی گروه‌های دانشجویی دارد و کارهای ارزنده‌ای را به انجام رسانده است، خاطرنشان کرد: از شکل‌گیری و شبکه‌سازی گروه‌های دانشجویی از سوی سازمان دانشجویان حمایت می‌کنم همچنین از جهاد دانشگاهی لرستان نیز حمایت می‌کنم تا به عنوان یک الگو در سطح کشور فعالیت کند.    انتهای پیام ,
پایگاه اطلاع‌رسانی دفتر مقام معظم رهبری، پاسخ حضرت آیت‌الله خامنه‌ای به سوالی درباره سه بار شستن صورت در وضو را منتشر کرد.    به گزارش گروه دریافت خبر خبرگزاری دانشجویان ایران(ایسنا)، متن سوال مطرح شده و پاسخ حضرت آیت‌الله خامنه‌ای در این باره به شرح زیر است:    سؤال: شخصی گفته است که هنگام وضو فقط باید دو مشت آب بر صورت ریخته شود، و اگر بار سوم آب ریخته شود وضو باطل خواهد بود. آیا این سخن صحیح است؟    جواب: شستن اعضا در وضو، بار اوّل واجب و بار دوّم جایز و بیش از آن مشروع نیست لکن ملاک برای تعیین هر بار، قصد انسان است، پس اگر به قصد بار اوّل چند مرتبه آب بریزد اشکال ندارد.    انتهای پیام ,
مدیرکل فرهنگی شهرداری تهران با تشریح ویژه برنامه‌های میلاد مهدی موعود(عج) از برگزاری جشنواره بزرگ شوق انتظار ویژه شهروندان تهرانی خبر داد و گفت: جشن‌های نیمه شعبان در مساجد و محلات سراسر پایتخت برپا می‌شود.     به گزارش سرویس شهری خبرگزاری دانشجویان ایران (ایسنا)، عبادالله رمضانی با اشاره به اینکه اعیاد شعبانیه از اعیاد بزرگ شیعیان به شمار می‌آید معرفت‌ افزایی و بصیرت‌بخشی در نوجوانان و جوانان را از اهداف اصلی برگزاری جشنهای شعبانیه عنوان کرد و افزود: شهرداری تهران اهم برنامه‌های خود را به مناسبت اعیاد شعبانیه به دو بخش اجرای برنامه‌ها در حوزه معرفت‌شناختی و بسترسازی فضاهای بصری شهر برای اجرای هر چه باشکوه‌تر برگزار شدن جشن‌های شعبانیه قرار داده است.    وی افزود: نیمه شعبان عید منتظران عدالت و آزادی است و شهرداری تهران نیز می‌کوشد تا در راستای همگامی با منتظران منجی عالم بشریت بسترسازی‌های لازم را فراهم سازد تا برنامه‌ها و جشن‌هایی که به این منظور در نظر گرفته شده، در سطح شهر تهران با شکوه هرچه تمام‌تر برگزار شود.    بنا براعلام روابط عمومی معاونت امور اجتماعی و فرهنگی شهرداری تهران، مدیر کل فرهنگی شهرداری تهران با تاکید بر گرامیداشت اعیاد شعبانیه و لزوم معرفت ‌افزایی و بصیرت‌بخشی نسبت به مقوله مهدویت گفت: مهمترین اهداف ما در برگزاری ویژه برنامه های اعیاد شعبانیه تقویت و ترویج هویت و باورهای دینی و ملی، افزایش نشاط اجتماعی با بهره‌ گیری از فضای معنوی اعیاد مذهبی، شادباش تولد حضرت صاحب امر (عج) و تلاش برای ارتقای سطح دانش افراد نسبت به فلسفه انتظار است.    وی با بیان این که برنامه‌های مذهبی و معنوی متنوعی با محتوای غنی فرهنگ انتظار اجرا خواهد شد افزود: امسال نیز همچون سال های گذشته علاوه بر آذین بندی معابر و اطلاع رسانی و نصب بنر با محتوای فرهنگی و احادیث و روایات ائمه اطهار، ویژه برنامه های شاد و متنوع ویژه ولادت با سعادت منجی عالم بشریت حضرت مهدی (عج) در مساجد و سراهای محله برای بهره مندی اقشار مختلف شهروندان برگزار می شود.    رمضانی از برپایی جشنواره شوق انتظار خبر داد و گفت: برنامه ریزی و نظارت به فعالیت های فرهنگی و مراسم و آذین بندی های شهر با هدف ترویج فرهنگ صحیح شادمانی و سرور در میان شهروندان در عین رعایت توجهات زیست محیطی و پرهیز از اسراف و انحراف از شعار برنامه‌های جشن بزرگ نیمه شعبان در قالب جشنواره بزرگ شوق انتظار ساماندهی می شود.  وی ادامه داد: با اتمام این برنامه، از بهترین‌ها و فعالان شهر تهران در حوزه‌های محلی، مناطق و افراد در قالب مراسم اختتامیه تقدیر به عمل خواهد آمد.    مدیرکل فرهنگی شهرداری تهران با اشاره به فضاسازی شهر در استقبال از عید بزرگ نیمه شعبان افزود: محصولات فرهنگی با محوریت پوستر، پرچم های منتظران و آلبوم صوتی کودک (منتظر کوچولو) به صورت متمرکز تهیه و توزیع می شود.    وی افزود: همچنین مطالب ویژه حضرت مهدی (عج) در روزنامه و مجلات وابسته همشهری، آسمان آبی زمین پاک منتشر خواهد شد و در اختیار شهروندان قرار می‌گیرد.    به گفته رمضانی، اجرای برنامه‌های اعیاد شعبانیه، نگارگذر و کارگاه های هنری در مترو، جشنواره طوبی، طلوع ماندگار، میعاد منتظران، کلمات منتظر، کوچه های عاشقی، آخرین منجی، از امید انتظار تا اشتیاق ظهور، محله منتظر، جشن آل طاها، گلستان به شمیم موعود، سلاله‌ی طه در مراکز سازمان فرهنگی هنری از دیگر ویژه برنامه های نیمه شعبان به شمار می‌رود.    انتهای پیام ,
شرکت ایرباس معمولا برای ساخت هواپیما شناخته شده، اما اکنون APWorks، یکی از شرکت‌ها تابعه آن از ساخت نخستین موتورسیکلت چاپی سه‌بعدی جهان خبر داده که دقیقا مشابه یک نمونه معمولی مورد استفاده قرار می‌گیرد.    به گزارش سرویس علمی ایسنا و به نقل از فاکس‌نیوز، موتورسیکلت Light Rider دارای وزن 35 کیلوگرم بوده و از نیروی برق استفاده می‌کند.    طراحی اسکلت‌مانند این موتورسیکلت به دلیل نیاز به مقاوم بودن ساختار بدنه آن در برابر بار و تنش حمل‌ونقل روزانه بوده است. به دلیل برخورداری از یک موتور برق شش کیلوواتی و حداکثر سرعت 80 کیلومتر در ساعت، نباید انتظار داشت بتوان از این موتورسیکلت در بزرگراه‌ها استفاده کرد بلکه برای رفت‌وآمد روزانه در شهر طراحی شده است.    وزن بدنه Light Rider شش کیلوگرم بوده و از ماده‌ای موسوم به Scalmalloy ساخته شده که توسط این شرکت ابداع شده است. این ماده، نسل دوم آلیاژ آلومینیوم-منیزیوم-اسکاندیوم (AlMgS) است که شرکت APWorks مدعی شده، از پودر آلومینیوم-سیلیکون مورد استفاده در بیشتر دستگاه‌های چاپی سه‌بعدی امروزی قدرتمندتر است.    استفاده از Scalmalloy به سازندگان اجازه داد بجای تولید بخش‌های جامد بدنه، آن‌ها را توخالی بسازند که پنهان کردن بیشتر کابل‌ها و سایر اجزای موتور را که معمولا در موتورسیکلت‌های استاندارد بیشتر در معرض دید قرار دارند، ساده‌تر کرده است.    همچنین از الگوریتم‌های بیونیک برای بهینه سازی کل سازه استفاده شده که طراحی کلی تمیزتر و وزن 30 درصد سبکتر از سایر موتورسیکلت‌های برقی در حال تولید را ارائه کرده است.    در سال 2015 شرکت TE Connectivity نخستین موتورسیکلت چاپی سه‌بعدی جهان را ساخت، اما آن تنها یک نمونه پیش‌ساخت بود و وزنی حدود 200 کیلوگرم داشت که نیروی آن با یک موتور برقی 750 واتی تامین می‌شد.    اگرچه Light Rider از وزن سبکتری برخوردار بوده، اما هزینه آن بالاست. تنها 50 نمونه از این موتورسیکلت ساخته خواهد شد و پس از اخذ 2450 دلار هزینه پیش، خریداران باید 56 هزار دلار دیگر نیز پرداخت کنند. این محصول حدود یکسال دیگر آماده تحویل خواهد شد.      انتهای پیام   ,
یک هنرمند موسیقی مقامی گفت: تلفیق موسیقی مقامی با سازهای غیربومی باعث نابودی موسیقی مقامی می‌شود.    به گزارش خبرگزاری دانشجویان ایران (ایسنا)- منطقه خراسان، اسفندیار تخمکار علیایی سرپرست گروه موسیقی مشتاق جام از تربت جام در حاشیه آخرین شب برگزاری ششمین جشنواره موسیقی پیران چنگی قوچان در جمع خبرنگاران با اشاره به فعالیت این گروه عنوان کرد: گروه ما از سال 1365 فعالیت خود را آغاز کرد. در بیشتر جشنواره‌ها هم شرکت داشتیم مثل ششمین جشنواره تا بیست و سومین جشنواره موسیقی فجر و جشنواره دفاع مقدس. همچنین در جشن‌های استقلال ترکمنستان و چهل و چهارمین جشنواره فولکلور کرواسی و جشنواره موسیقی جاکارتا اندونزی نیز حضور داشتیم.    وی با اشاره به برگزاری ششمین جشنواره موسیقی پیران چنگی پس از وقفه‌ای 13 ساله گفت: این جشنواره‌ها باید برگزار شوند چون خود یک تبادل فرهنگی است با کل جغرافیای کشور و هنرمندان اینجا با کارهای هم از نزدیک آشنا می‌شوند.    سرپرست گروه موسیقی مشتاق جام در خصوص سطح کیفی برگزاری جشنواره تصریح کرد: وقفه ایجاد شده باعث شده که کیفیت برگزاری جشنواره درحد عالی نباشد. در جشنواره باید از قبل پیش‌بینی همه کارها بشود و بعد از هنرمندان دعوت شود. هنرمند باید یک روز جلوتر بیاید نه اینکه صبح مسیر طولانی در راه باشد و شب اجرا کند؛ باید حداقل یک شب استراحت داشته باشد.    تخم‌کار با تاکید بر لزوم حفظ اصالت موسیقی نواحی تاکید کرد: عده‌ای موسیقی غیر بومی مناطق را با موسیقی مقامی تلفیق می‌کنند که این کار درستی نیست و به مرور شکل اصلی موسیقی را تغییر می‌دهد. ساز غیر بومی باعث می‌شود که شنونده احساس کمبودی در موسیقی احساس کند و این در حالی است که موسیقی مقامی بسیار غنی است.    وی با بیان این جمله که موسیقی مقامی هویت هر منطقه از کشور است و باید حفظ شود، گفت: هنرمندان باید اول اصالت را حفظ کنند و در حاشیه اگر نوآوری انجام دادند در قالب همان منطقه باشد تا تغییری در ساختار موسیقی نواحی ایجاد نشود.    این فعال موسیقی مقامی با بیان تفاوت‌های موسیقی مقامی شمال و جنوب خراسان عنوان کرد: زبان موسیقی جنوب خراسان فارسی است ولی موسیقی شمال خراسان کرمانجی است و به همین دلیل فارسی بودن موسیقی جنوب خراسان برای همه قابل فهم است. همچنین از نظر ساز و پرده‌بندی هم متفاوت است و طول ساز در موسیقی جنوب خراسان بلندتر از ساز شمال خراسان است.    وی با اشاره به دغدغه هنرمندان در عرصه موسیقی خواهان حمایت مسئولین از هنرمندان شد و تاکید کرد: حمایت‌های انجام شده راضی‌کننده نیست. هنرمند باید به گونه‌ای باشد که بتواند با موسیقی کسب درآمد کند و دغدغه معاش نداشته باشد ولی در کشور ما بیشتر هنرمندان در کنار هنر شغل دیگری دارند.    تخم‌کار ادامه داد: همه هنرمندان نمی‌توانند بیمه خود را پرداخت کنند و باید دفترچه آزاد بگیرند و هر دفترچه 75 هزار تومان است که باعث شده اکثر هنرمندان دفترچه‌های بیمه خود را قطع کنند.    سرپرست گروه موسیقی مشتاق جام گفت: شهرهایی که پتانسیل و استعداد موسیقی دارند باید امکانات کافی مثل سالن مناسب برای برگزاری این قبیل جشنواره‌ها داشته باشند. من خودم به عنوان مسئول انجمن موسیقی تربت جام سال‌هاست که پیگیر احداث پژوهشکده موسیقی و یک مجتمع فرهنگی هنری هستیم که هنوز خبری نیست.    انتهای پیام ,
قائم مقام سازمان امداد ونجات جمعیت هلال احمر از امدادرسانی به 730 نفر در سیل و آب گرفتگی 4 استان و تخلیه اضطراری 450 نفر در یک روستا خبر داد.     به گزارش سرویس سلامت ایسنا ، مرتضی سلیمی درباره آخرین وضعیت آب گرفتگی و سیل در 4 استان گفت: از 24 ساعت گذشته تاکنون 4 استان شامل خراسان رضوی و شمالی، سمنان و تهران دچار سیل و آبگرفتگی شده‌اند.    وی با بیان اینکه تاکنون بیش از 730 نفر امدادرسانی و 22 نفر نیز به صورت اضطراری اسکان داده شده‌اند، اظهارکرد: یک صد خانوار شامل 450 نفر ساکن در روستای فیروز آباد شهرستان قوچان به صورت اضطراری تخلیه شده اند و متاسفانه یک تن نیز در روستای پالکانلو سفلی شیروان مفقود شده است.    به گزارش پایگاه اطلاع رسانی جمعیت هلال احمر قائم مقام سازمان امداد ونجات جمعیت هلال احمر خاطرنشان کرد: در جریان امدادرسانی ها 12 دستگاه خودرو نیز رهاسازی شد.    انتهای پیام   ,
طی حکمی از سوی حجت الاسلام والمسلمین دکتر احمد مبلغی رییس دانشگاه مذاهب اسلامی، سرپرست جدید معاونت آموزشی و تحصیلات تکمیلی و همچنین دبیر شورای علمی این دانشگاه منصوب شدند.     به گزارش سرویس دانشگاهی ایسنا، به نقل ازروابط عمومی دانشگاه مذاهب اسلامی، در پی استعفای دکتر برومنداعلم از سمت معاونت آموزشی و تحصیلات تکمیلی بدلیل حضور در عرصه دیگری از نظام آموزش عالی کشور و پذیرش آن، طی حکمی از سوی رییس دانشگاه، حجت الاسلام والمسلمین دکتر مجید قربانعلی دولابی به سمت سرپرست معاونت آموزشی و تحصیلات تکمیلی دانشگاه مذاهب اسلامی منصوب گردید.    متن حکم انتصاب حجت الاسلام والمسلمین دکتر قربانعلی دولابی بدین شرح است:    باتوجه به استعفای جناب آقای دکتر عباس برومند اعلم، ضمن تقدیر و تشکر از زحمات بی‌دریغ و مؤثر ایشان؛ نظر به مراتب فضل، شایستگی و تجارب ارزشمند علمی و اجرایی جناب عالی به موجب این حکم به عنوان سرپرست معاونت آموزشی و تحصیلات تکمیلی دانشگاه مذاهب اسلامی منصوب می‌گردید.    موارد ذیل از جمله سرفصل­‌های مهمی است که در دوره مسئولیت حضرت­عالی انتظار تحقق آنها به جد می­رود:  بهسازی حاکم بر نظام آموزشی دانشگاه، رویه­‌ها و روندها، پژوهش بنیاد کردن آموزش، مدیریت پایان نامه­‌ها به منظور ارتقا بخشی سطح علمی و جهت دهی به سمت تحقق اهداف دانشگاه، طراحی لازم جهت تهیه متون آموزشی و کمک آموزشی در چارچوب همکاری با معاونت پژوهشی  بازنگری در رشته­‌ها و سرفصل­‌های موجود، تدوین رشته­‌ها و سرفصل­‌های جدید در چارچوب نیازهای راهبردی امت اسلام، ایجاد کارگاه­های علمی– آموزشی و برگزاری دوره‌­های آموزشی کوتاه مدت، تقویت کمی و کیفی اعضای هیأت علمی، استفاده از توان استادان مذاهب مختلف و تقریب گرا جهت تدریس و  تقویت جایگاه گروه­های آموزشی. همچنین بهره‌گیری از نیروهای فارغ­ التحصیل دانشگاه در زمینه‌­های مذکور به عنوان یک اولویت جدی تلقی می­‌گردد.    امید است جنابعالی با توکل بر خداوند متعال و همکاری سایر مسئولان، اعضای هیأت علمی و استادان دانشگاه در جهت تحول و ارتقای جایگاه آن معاونت قدم بردارید.    همچنین در پی استعفای دکتر عباس برومند اعلم از سمت معاونت آموزشی و تحصیلات تکمیلی دانشگاه مذاهب اسلامی بدلیل حضور در عرصه دیگری از آموزش عالی کشور، طی حکمی از سوی رییس دانشگاه، ضمن پذیرش این استعفا، وی به سمت مشاور ریاست دانشگاه و دبیر شورای علمی دانشگاه مذاهب اسلامی منصوب شد.    متن حکم انتصاب دکتر برومند اعلم بدین شرح است:     باتوجه به استعفای جنابعالی از سمت معاونت آموزشی و تحصیلات تکمیلی بدلیل حضور در سنگر دیگری از عرصۀ آموزش عالی کشور، ضمن تشکر فراوان از خدمات خالصانه و صادقانۀ آن برادر گرامی در خدمت به آموزش و ایجاد تحول و ارتقای جایگاه آن در دانشگاه مذاهب اسلامی، بدینوسیله با این استعفا موافقت و جنابعالی را به عنوان مشاور اینجانب و دبیر شورای علمی دانشگاه باعنایت به جایگاه فرامعاونتی آن منصوب می‌نمایم.    امید است جنابعالی که از دانش‌آموختگان موفق دانشگاه می‌باشید، همواره ارتباط مؤثر خود را با دانشگاه و خدمت به اهداف و آرمان‌های بزرگ آن حفظ فرمایید. توفیقات روزافزون شما را در همۀ عرصه‌ها از خداوند متعال خواستارم.    انتهای پیام ,
ساختمان شعبه قشم بانک ایران زمین به منظور دسترسی مناسب‌تر و در راستای اصل مشتری‌مداری به محل جدید انتقال یافت.  به گزارش سرویس بازار ایسنا، ساختمان جدید شعبه قشم بانک ایران زمین با حضور مدیر و معاون استان، تعدادی از کسبه، مشتریان و مسئولان بانک‎‌ها افتتاح و مورد بهره‌برداری قرار گرفت.  شعبه قشم کد ۲۴۱۲ که پیش از این در شهرستان قشم، خیابان امام قلی‌خان، مجتمع خلیج‌فارس قشم واقع شده بود به محل جدید در شهرستان قشم، خیابان امام قلی‌خان، بازار پردیس جنب در اصلی انتقال یافت.  مشتریان این شعبه می‌توانند جهت انجام امور بانکی خود با شماره‌های ۷- ۳۵۲۴۳۹۴۵- ۰۷۶ تماس بگیرند یا به آدرس فوق مراجعه کنند.  انتهای پیام ,
تعرفه گمرکی 8 کالای صادراتی ایران به کشورهای اتحادیه اقتصادی اوراسیا صفر شد.  به گزارش خبرگزاری دانشجویان ایران (ایسنا)، بخش دیپلماسی رسانه‌یی سفارت کشورمان در مسکو اعلام کرد: براساس تصویب شورای کمیسیون اقتصادی اوراسیا، نرخ عوارض گمرکی وارداتی 8 محصول گل کلم، کلم بروکلی، پسته، مغز پسته، خرما، کشمش سیاه بی‌هسته، کشمش سلطانی و انواع دیگر کشمش به کشورهای عضو اتحادیه اوراسیا از تاریخ اجرای مصوبه مذکور در 22 مارس 2016 صفر است.  اتحادیه اقتصادی اوراسیا در حال حاضر از کشورهای روسیه، بلاروس، قزاقستان، قرقیزستان و ارمنستان تشکیل شده است.  مجموع مساحت کشورهای این اتحادیه حدود بیست میلیون کیلومترمربع و جمعیت آن بیش از 180میلیون نفر است که بازار بزرگی برای تبادلات تجاری و اقتصادی محسوب می‌شود.  موضوع صفر شدن تعرفه‌های گمرکی می‌تواند گام مهمی در جهت گسترش صادرات محصولات تولیدی جمهوری اسلامی ایران در بازار روسیه و کشورهای این اتحادیه باشد.  انتهای پیام ,
خیابان مولوی بار دیگر صبح امروز نشست کرد.     به گزارش سرویس شهری ایسنا، محسن تهرانی مدیریت روابط عمومی و بین‌الملل شرکت راه آهن شهری تهران و حومه (مترو) درباره جزئیات حادثه نشست زمین در خیابان مولوی - محدوده میدان محمدیه - گفت: در ساعت حدود 7:30صبح امروز یکشنبه اول خرداد، حادثه نشست زمین در مسیر شرق به غرب خیابان مولوی در فاصله 20 متری میدان محمدیه اتفاق افتاد که محل حادثه در نزدیک ترین مجموعه کارگاهی خطوط تقاطعی یک و هفت مترو تهران بوده است.    وی افزود: به نظر می رسد با توجه به سوابق امر در احداث خطوط مترو در این منطقه، به دلیل خاک نامناسب این محدوده و آب های زیرزمینی سرگردان و همچنین کانال های جمع آوری آب های سطحی نشست زمین رخ داده باشد.    براساس این گزارش نشست زمین سبب شد گودالی با عمق حدود 5 متر ایجاد شود که در پی آن به سرعت با هماهنگی شهرداری منطقه و آتش نشانی، محل حادثه ایمن سازی شد. عوامل آب و فاضلاب محلی برای ترمیم انشعابات آب وارد عمل شدند و عملیات تحکیم و پرکردن گودال توسط پیمانکار شرکت مترو نیز در حال انجام است و در حال حاضر تردد خودروها و اتوبوس های تندرو از مسیرهای جایگزین میدان محمدیه انجام می شود.    به گزارش شهرنوشت؛ شرکت مترو تهران فارغ از این که منشاء نشست خیابان متوجه کدام دستگاه یا نهاد متولی است به جهت نزدیکی کارگاه خود به محل حادثه، قبل از سایر دستگاه‌ها وارد عمل شد و با هماهنگی همه دستگاه‌ها، این حادثه بدون هیچ گونه خسارت جانی مدیریت شده است.    انتهای پیام ,
رییس سازمان صنعت معدن و تجارت آذربایجان شرقی گفت: بر اساس برنامه ریزی ها، آنچه بر اساس سند توسعه و چشم انداز موظف به تحقق آن هستیم رسیدن به صادرات کالاهای غیر نفتی به میزان سه میلیارد دلار از استان هستیم.    به گزارش خبرگزاری دانشجویان ایران (ایسنا) منطقه آذربایجان‌ شرقی، حسین نجاتی در جمع خبرنگاران از برگزاری مستمر و تاثیر گذار کارگروه توسعه صادرات غیر نفتی استان خبر داد و افزود: در جهت تحقق اهداف اقتصاد مقاومتی نیم میلیارد دلار از سهم کل صادرات غیر نفتی کشور به آذربایجان‌شرقی تفویض شده است .    وی ادامه داد: آنچه از پتانسیل های صنعتی معدنی و تجاری استان بر می آید، می توان به تحقق این سهم امیدوار بود.    وی اظهار کرد: صنایع معدنی به ویژه سنگ‌های تزئینی، صنایع شیمیایی، فرش و صنایع دستی، صنایع فلزی، کشاورزی همگی جزو صنایع مزیت‌دار استان است.    نجاتی تاکید کرد: می‌توان با ایجاد رونق تولید در این بخش‌های مختلف صنعت و تقویت صادرات محصولات تولیدی رقم پیش بینی شده صادرات غیر نفتی استان را محقق کرد.    در سال گذشته بیش از دو میلیارد دلار انواع کالاهای صادارتی از استان به کشورهای مقصد صادر شده است.    انتهای پیام ,
بازیکنان تیم فوتبال پرسپولیس از دوشنبه برای پیگیری قرارداد فصل بعد به باشگاه مراجعه می‌کنند.    به گزارش ایسنا، بازیکنان تیم فوتبال پرسپولیس از دوشنبه با حضور در باشگاه طلب‌های باقی مانده از فصل گذشته را تسویه می‌کنند. آن‌ها همچنین وضعیت مالیات خود را روشن می‌کنند تا برای سفرهای برون مرزی با تیم ملی و پرسپولیس مشکلی نداشته باشند.    بازیکنان پرسپولیس همچنین از دوشنبه درباره قراردادهای فصل آینده خود با باشگاه مذاکره می‌کنند.    علیرضا بیرانوند،‌ دروازه‌بانی که برای فصل آینده با پرسپولیس قرارداد داخلی امضا کرده بود امروز (شنبه) به کمیته اخلاق فدراسیون فوتبال می‌رود تا درباره فایل صوتی جنجالی که از او پخش شده توضیح دهد.    وحید امیری، بازیکن تیم فوتبال نفت تهران، فردا (یکشنبه) به تهران می‌آید تا در اردوی تیم ملی شرکت کند. گفته می‌شود او همچنین برای صحبت‌های اولیه به باشگاه پرسپولیس خواهد رفت.    در قرارداد کادر فنی پرسپولیس بندی وجود دارد که بر اساس آن، اعضای کادر فنی برای ماندن در پرسپولیس برای فصل بعدی، درصدی به قراردادشان اضافه می‌شود. باشگاه پرسپولیس با تایید وجود این بند، خبر مربوط به 15 درصد بودن افزایش حقوق کادر فنی را تکذیب کرده است.    خانواده مرحوم هادی نوروزی در روزهای اخیر مرتب پیگیر مطالبات کاپیتان فقید پرسپولیس بوده‌اند. باشگاه قول‌های شفاهی به خانواده نوروزی داده است.        انتهای پیام   ,
بزرگترین مجتمع تولیدی پلی‌اتیلن استان سمنان در آئینی با حضور خباز استاندار و همتی نماینده منتخب مردم سمنان در مجلس دهم و شماری از مسئولان استان کلنگ‌زنی شد.     به گزارش خبرنگار خبرگزاری دانشجویان ایران(ایسنا)، منطقه سمنان، مرتضی داودی مدیرعامل شرکت پل آب قومس در این آئین کلنگ‌زنی اظهار کرد: فاز نخست این کارخانه در هفته دولت با اعتباری بالغ بر 50 میلیارد ریال به بهره‌برداری می‌رسد.    وی با بیان این‌که این کارخانه در پنج فاز طراحی شده است، افزود: این کارخانه در زمینی به وسعت 27 هزار مترمربع در حال ساخت است.    مدیرعامل شرکت پل آب قومس با بیان این‌که عملیات اجرایی فاز نخست این کارخانه در 1270 مترمربع از امروز آغاز شده است، تصریح کرد: در فازهای پنج‌گانه قرار است زیربنای کارخانه به 18 هزار و 800 مترمربع افزایش بیابد.    این فعال صنعتی با بیان این‌که فاز اول مجتمع تولیدی پلی‌اتیلن استان سمنان بدون اخذ منابع بانکی و با هزینه سرمایه‌گذار انجام می‌شود، گفت: راه‌اندازی بزرگترین مجتمع تولیدی پلی‌اتیلن استان سمنان در حقیقت لبیکی به تأکید مقام معظم رهبری در خصوص سال اقتصاد مقاومتی اقدام و عمل است.    داودی از تولید مواد پلی‌اتیلن در این کارخانه خبر داد و افزود: مقرر است فاز اول که این کارخانه سالانه 35 هزار تن مواد پلی‌اتیلن با کاربری مصارف آب شرب و کشاورزی در استان تولید کند.    وی از ساخت لوله‌های پری اتیلن در فاز دوم این کارخانه خبر داد و تصریح کرد: این کارخانه در فاز دوم سالانه 3000 تن لوله‌های پری‌پتیلن که در صنایع مرتبط با آب مصرف دارد تولید می‌کند.    مدیرعامل شرکت پل آب قومس از هدف‌گذاری این کارخانه برای ساخت مخازن پلی‌اتیلن در فاز سوم خبر داد و خاطرنشان کرد: تولید سالانه فاز سوم این کارخانه بالغ بر 20 هزار تن برآورد شده است.    داودی از تولید سالانه 5000 تن لوله‌های فاضلاب در فاز چهارم این کارخانه بزرگ خبر داد و خاطرنشان کرد: هم‌چنین پیش‌بینی شده که در فاز پنجم زیرساخت‌های لازم برای ساخت لوله‌های گاز از جنس پلی‌اتیلن با ظرفیت تولید سالانه 15 هزار تن در این کارخانه ایجاد شود.    انتهای پیام ,
فیلم فروشنده هفتمین ساخته بلند سینمایی اصغر فرهادی به عنوان آخرین فیلم در بخش رقابتی جشنواره فیلم کن به روی پرده رفت.    به گزارش خبرگزاری دانشجویان ایران(ایسنا)، داستان فیلم فروشنده که در آن شهاب حسینی و ترانه علیدوستی بازیگران فیلم‌های قبلی فرهادی نقش‌های اصلی را بر عهده دارند، داستان زن و مردی روایت شده که مجبور می‌شوند به یک خانه جدید نقل مکان کنند و در آنجا با مستاجر قبلی خانه جدید دچار چالش می‌شوند.        پخش‌کننده جهانی این فیلم، کمپانی ممنتو است که این فیلم را با عنوان انگلیسی The Salesman اکران می‌کند و عنوان فرانسوی این فیلم به دلیل آنکه اخیرا فیلمی با نام فروشنده در فرانسه ساخته شده است با عنوان فرانسوی (LE CLIENT)  مشتری خواهد بود.    فیلم فروشنده شب گذشته برای منتقدین و اهالی مطبوعات به روی پرده رفت و امروز (شنبه) در آخرین روز نمایش فیلم جشنواره دوبار به صورت رسمی به روی پرده می رود.    پس از برگزاری مراسم فتوکال فیلم فروشنده، کنفرانس خبری این فیلم هم‌اکنون در حال برگزاری است و فرش قرمز آن نیز تا ساعاتی دیگر برپا خواهد شد.       فیلم فروشنده      فیلم فروشنده      فیلم فروشنده      فیلم فروشنده     انتهای پیام ,
رئیس جهاد دانشگاهی استان قزوین تصریح کرد: جهاد دانشگاهی با عزم و اراده‌ در راستای ادای دین خود برای تحقق مطالبات مقام معظم رهبری اقدام و از ظرفیت‌ها و توان خود استفاده می‌کند.     محمدحسین فائزی رئیس جهاد دانشگاهی استان قزوین در گفت‌وگو با خبرنگار خبرگزاری دانشجویان ایران(ایسنا)، منطقه‌ قزوین، در حاشیه‌ی مراسم اختتامیه‌ی پنجمین دوره‌ی مناظرات دانشجویی اظهار کرد: برگزاری کرسی‌های آزاداندیشی در دانشگاه‌ها از سال 78 توسط رهبر معظم انقلاب اسلامی مطرح شده است.    وی افزود: با توجه به این‌که 27 سال از مطالبه‌ی رهبری می‌گذرد باید دید که مدیران تحت امر ایشان به چه میزان خواسته‌ی مقام معظم رهبری را محقق کرده‌اند.    فائزی یادآور شد: رهبر انقلاب در جلسات عمومی و خصوصی، پیرامون برگزاری کرسی‌های آزاد اندیشی تأکید فراوان داشته‌اند و این در حالی است که با توجه به گذشت سالیان دراز برگزاری این مناظرات و کرسی‌ها به نتایج مطلوب نرسیده است.    وی خاطرنشان کرد: جهاد دانشگاهی، با عزمی راسخ در راستای برگزاری مناظرات گام برداشته و در راستای تحقق فرمایشات رهبری بنا دارد تا این مناظرات را در قالب جذاب، روز آمد و نوین ادامه دهد.    فائزی با اشاره به این‌که در این راستا یک رویکرد تکلیف‌مدار وجود دارد، گفت: علاوه‌بر رویکرد تکلیف‌مداری، نفس ایجاد چنین جریاناتی در دانشگاه‌ها فوائد متعددی برای دانشگاه و فضای دانشگاهی در پی خواهد داشت.    رئیس جهاد دانشگاهی استان قزوین گفت: زمانی که دانشجویی اندیشه‌ای متعارض دارد و می‌تواند با آزادی و امنیت اندیشه‌های خود را مطرح کند، شاهد رشد و رویش در فضای آموزش عالی خواهیم بود.    وی تصریح کرد: فواید برگزاری این مناظرات بر کسی پوشیده نیست تا جائی‌که پیشنهاد برگزاری مناظرات در سطح اساتید نیز توسط خود آن‌ها مطرح شده است.    فائزی با بیان این‌که برگزاری مناظرات دانشجویی کاری ارزشمند است، ادامه داد: قطعاً در همین راستا شاهد نتایج محسوس و نامحسوس خواهیم بود که البته با همکاری و مشارکت بیشتر دانشگاه‌ها می‌توان گام‌های بلندتری در راستای برگزاری بهتر این مناظرات برداشت و در نهایت نیز با سرعت بیشتر به نتایج بهتری خواهیم رسید.    رئیس جهاد دانشگاهی قزوین سطح برگزاری مناظرات را خوب دانست و یادآور شد: با توجه به مناظرات صورت گرفته سطح مناظرات نسبت به پارسال افزایش کیفی رو به رشدی داشته است.    انتهای پیام ,
مدیر صندوق بین‌المللی پول با بیان اینکه نیاز جوامع بشری به کمک‌های انسانی بیشتر شده، تاکید کرد این نیازها از زمان جنگ جهانی دوم بی‌سابقه بوده است.    به گزارش خبرگزاری دانشجویان ایران (ایسنا) به نقل از سایت شبکه خبری الجزیره، کریستین لاگارد، مدیر صندوق بین‌المللی پول در بیانیه‌ای تاکید کرد: تصمیم برای برگزاری اولین اجلاس بین‌المللی بشردوستانه که روز دوشنبه در شهر استانبول برگزار خواهد شد، اقدامی در زمان مناسب است. نیاز میلیون‌ها انسان به حمایت و کمک یکی از بزرگترین چالش‌ها در عصر حاضر است.  لاگارد افزود:‌ ما برای امدادرسانی و کمک‌های بشردوستانه انسانی به افزایش حمایت‌های مالی همه کشورهایی نیاز داریم که امکان فراهم کردن این کمک‌ها و رساندن آنها به دست نیازمندان را دارند.  شهر استانبول روزهای 23 و 24 مه جاری میزبان اجلاس بین المللی بشردوستانه با حضور 70 تن از روسای جمهور و مسئولان کشورها و بیش از هزاران تن از مسئولان و نمایندگان هیات‌های بین‌المللی و نهادهای جامعه مدنی و رسانه‌ها خواهد بود.    در اواسط ژانویه گذشته معاون کمیسیونر اتحادیه اروپا اعلام کرد:‌ در حال حاضر در جمع‌آوری کمک‌های انسانی از سراسر جهان برای آسیب‌دیدگان از جنگ و درگیری‌ها و بلایای طبیعی 15 میلیارد دلار کسری وجود دارد زیرا حدود 25 میلیارد دلار هزینه می‌شود در حالی که نیاز واقعی ما 40 میلیارد است.  انتهای پیام     ,
شهردار جدید لندن از نامزد جمهوری‌خواهان در انتخابات آتی ریاست‌جمهوری آمریکا دعوت کرده تا با سفر به لندن به همراه وی با مسلمانان این شهر آشنا شود.  به گزارش خبرگزاری دانشجویان ایران ( ایسنا) به نقل از روزنامه تلگراف، دعوت صادق خان، شهردار مسلمان جدید لندن از دونالد ترامپ، نامزد جمهوری‌خواهان در انتخابات آتی ریاست‌جمهوری آمریکا نشان از بهبود روابط بین این دو سیاستمدار دارد که پس از پیروزی صادق خان در انتخابات شهرداری اخیر لندن دچار تنش شده بود.  این در حالی است که ترامپ در جریان مناظرات انتخاباتی خود خواهان ممنوعیت ورود تمامی مسلمانان به آمریکا شده بود؛ ممنوعیتی که ممکن است دامن صادق خان را نیز به عنوان یک مسلمان بگیرد. با این حال ترامپ اظهار کرده بود که صادق خان می‌تواند در این میان یک استثنا باشد.  در واکنش به این لطف ترامپ، شهردار لندن نسبت به شکست سنگین وی در انتخابات ماه نوامبر ابراز امیدواری کرده بود.  در مقابل ترامپ، صادق خان را به گستاخی متهم کرد و به این ترتیب جنگ کلامی میان این دو تن آغاز شد و ادامه یافت.  صادق خان هشدار داده بود، واکنش ترامپ در قبال مسلمانان، انگلیس و آمریکا را کشورهایی ناامن‌تر می‌کند. اکنون وی از ترامپ دعوت کرده تا با سفر به لندن و دیدار با مسلمانان دیدگاه خود را دراین باره تغییر دهد.  شهردار لندن خطاب به غول املاک آمریکا گفت: به ترامپ می‌گویم، اگر رویکردت به اسلام رد آن است، اگر مسلمانان را افرادی می‌بینی که نمی‌توان با آن‌ها سازگار شد، و این افراد با ارزش‌های غربی هم‌خوانی ندارند، به لندن بیا. در اینجا صدها تن زندگی می‌کنند که هم‌ مسلمان و هم غربی هستند. به لندن بیا،‌با خانواده من، خودم و دوستانم و سایر اهالی لندن دیدار کن و به ان ترتیب مطمئن شو که زندگی در کنار مسلمانان ممکن است.  انتهای پیام ,
نمایش افسانه ببر میزبان هنرمندانی چون آزیتا حاجیان، مهراوه شریفی‌نیا، روزبه حصاری، تینو صالحی و بهرام سروری‌نژاد بود.    به گزارش ایسنا، آزیتا حاجیان بازیگران سینما و تئاتر در نوشتار کوتاهی درباره این نمایش نوشت: گوته می‌گوید اجرای نمایش مانند عبور یک بند باز با مهارت از یک طناب است. هدایت هاشمی سپاس که با مهارتی خاص و جذاب از این مسیر عبور کردی.    تا کنون هنرمندانی چون پرویز پورحسینی، ژاله صامتی، نوید محمدزاده، احمد مهران‌فر، افشین اعلا، افشین هاشمی، بهناز جعفری، منصور ضابطیان، ستاره اسکندری، لادن مستوفی، جلیل سامان، همایون ارشادی، رضا رفیع، احمد کاوری، جلیل سامان، نیما شعبان‌نژاد، پژمان جمشیدی، مجید توکلی، علی ضیا، علی صالحی، امیر قمیشی، هومن حاجی‌عبداللهی، حسین کیانی، حمید پورآذری، بهزاد صدیقی، امیر کاوه آهنین جان و ...به تماشای این اثر نشسته‌اند.    نمایش تک‌گویی کمدی افسانه ببر که از جمله آثار محیطی پر مخاطب سال 90 در تئاتر شهر بود، بار دیگر با بازی هدایت هاشمی اجرا می‌شود.    داستان این اثر روایت‌گر زندگی سربازی است که در راهپیمایی بزرگ چین شرکت می‌کند اما در اثر درگیری با سربازان دشمن زخمی شده و پس نجات از سیلابی عظیم خود را به دهانه یک غار می‌رساند و در آنجا با یک ببر مواجه می‌شود.    شیوه اجرایی این تک‌گویی بر گرفته از نقالی چینی و تکنیک های تئاتر شرقی است که با نگاهی طنز پردازانه روایت خواهد شد.    طراحی و کارگردانی  افسانه ببر  بر عهده هادی عامل بوده که از روز چهارشنبه ۱۵ اردیبهشت در مجموعه تئاتر باران ساعت ۲۰:۳۰ روی صحنه است.    انتهای پیام     ,
مسئولان برگزاری ریو 2016 از بلیت بازی‌های المپیک و پارالمپیک امسال رونمایی کردند.    به گزارش ایسنا و به نقل از جهان ورزش، ریو 2016 برای هر 64 رشته ورزشی بلیت‌های خاص خود را طراحی کرده است که روی آن‌ها نماد آن رشته ورزش چاپ شده است. بر روی بلیت‌های افتتاحیه و اختتامیه لوگوی المپیک به چشم می‌خورد.    کارلوس نوزمان، رییس کمیته برگزاری ریو 2016 در این باره گفت: اولین بار است که بازی‌های المپیک در آمریکای جنوبی برگزار می‌شود بنابراین ما خواستیم که بلیت‌ها متفاوت باشند. این اولین بار است که بر روی بلیت‌های نمادهای خاص برای هر رشته ورزشی منتشر می‌شود.    تاکنون تنها 24 درصد از بلیت‌های پارالمپیک ریو فروخته شده است. با این حال مسئولان امیدوارند که در 78 روز باقی مانده بقیه بلیت‌ها نیز فروش برود. این در حالی است که هنوز بلیت‌های المپیک نیز کاملا فروش نرفته‌اند.    مسئولان برگزاری اعلام کرده‌اند که هدف آن‌ها فروختن 40 درصد بلیت‌های پارالمپیک قبل از افتتاحیه است و بقیه آن‌ها نیز احتمالا در زمان برگزاری بازی‌ها فروخته می‌شوند.    انتهای پیام   ,
تیم ملی والیبال ایران بعد از سفری 13 ساعته به توکیو ژاپن رسید.    به گزارش خبرنگار اعزامی ایسنا از ژاپن، ملی پوشان ایران ساعت 22 شب گذشته برای حضور در رقابت‌های انتخابی المپیک تهران را به مقصد توکیو ترک کردند. این تیم دقایقی قبل به توکیو رسید.    تیم ملی تمرین‌های خود را از یکشنبه (2 خرداد) در ژاپن آغاز می‌کند.    قبل از آغاز رقابت‌های انتخابی المپیک، ملی‌پوشان ایران روزهای 2 و 5 خرداد دو بازی تدارکاتی را برابر چین و لهستان برگزار می‌کنند.    رقابت‌های انتخابی المپیک از 8 تا 16 خرداد به میزبانی توکیو ژاپن برگزار می‌شود و تیم‌های فرانسه، لهستان، ایران، چین، ژاپن، کانادا و ونزوئلا برای گرفتن 4 سهمیه المپیک به رقابت با یکدیگر می‌پردازند.    سه تیم برتر مسابقه‌ها به همراه بهترین تیم آسیایی جواز حضور در بازی‌های المپیک 2016 ریو را کسب می‌کنند. تیم ملی ایران با ترکیب سعید معروف، مهدی مهدوی، شهرام محمودی، امیر غفور، فرهاد قائمی، میلاد عبادی پور، مجتبی میرزاجانپور، حمزه زرینی، سید محمد موسوی، عادل غلامی، آرمین تشکری، مصطفی شریفات، فرهاد ظریف، علیرضا مباشری، محمدجواد معنوی نژاد و مهدی مرندی در این رقابت‌ها حاضر هستند.    رائول لوزانو سرمربی‌گری تیم ملی ایران را بر عهده دارد. خوان سیچلو به عنوان دستیار، محمدرضا تندروان و رحمان محمدی راد به عنوان مربی، آندره اسپر به عنوان مربی بدنساز، نوید مشجری و مهرداد مهران پور به عنوان آنالیزور، دکتر سیامک افروزی به عنوان فیزیوتراپیست و کمال سیف به عنوان مترجم تیم ملی ایران را در این رقابت‌ها همراهی می‌کند.    انتهای پیام   ,
با استفاده از تجربیات به دست آمده از از فاجعه فوکوشیما، گروهی از کارشناسان برای نیروگاه‌های انرژی هسته‌ای ایالات متحده که سوخت اورانیوم مصرفی را ذخیره می‌کنند، رفع نقاط ضعف ایمنی از جمله امنیت بهتر و تکنولوژی نظارت به‌هنگام را پیشنهاد می‌دهند.  به گزارش خبرگزاری دانشجویان ایران (ایسنا) به نقل از روزنامه وال استریت ژورنال، بر اساس گزارش جدید آکادمی ملی علوم،‌ مهندسی و پزشکی، تأسیسات هسته‌ای ایالات متحده به وضع اقدامات سخت‌گیرانه برای پرهیز از آتش‌سوزی یا انتشار مواد رادیواکتیو در حوادثی مانند حمله تروریستی یا فجایع طبیعی نیاز دارند.  کمیته‌ای از دانشمندان این که چگونه استخرهای پسماندهای رادیواکتیو در نیروگاه هسته‌ای فوکوشیما داییچی در پی زمین‌لرزه و سونامی ماه مارس 2011 ژاپن که این نیروگاه را ویران کرد، دچار حادثه شدند را مورد مطالعه قرار دادند و نتیجه گرفتند که خوش‌شانسی نقش عمده‌ای در جلوگیری از کنترل خارج شدن این فاجعه ایفا کرده است.  میله‌های سوخت اورانیوم مصرفی به شدت داغ هستند و لازم است تا در آب سرد غوطه‌ور شوند تا از آتش گرفتن یا انتشار مواد رادیواکتیو جلوگیری شود. در این گزارش آمده است: زمانی که نیروگاه فوکوشیما دچار آسیب شد چندین استخر رادیواکتیو که در آن میله‌های سوخت قرار داشتند،‌ بیش از حد داغ شدند اما نشت آب از استخر دیگر در این محوطه اورانیوم را مرطوب و خنک نگه داشت.  جوزف شفرد، استاد مهندس در موسسه تکنولوژی کالیفرنیا و نویسنده ارشد این گزارش که به درخواست کنگره ایالات متحده نوشته شد، گفت: کارکنان نیروگاه نیز با استفاده از بالگردها، ماشین‌های آتش‌نشانی و پمپ‌های آب جریان ‌آب بر روی میله‌های سوخت مصرفی را حفظ کردند که کمک کننده بود اما این وضعیت می‌توانست وخیم‌تر شود.  او ادامه داد: این حادثه باید به عنوان یک زنگ بیدارباش برای صنعت هسته‌ای و ناظران درباره ضرورت توانایی نظارت بر وضعیت استخرها به خصوص در حوادثی مانند فوکوشیما عمل کند.  این گزارش پیشنهاد داد که متصدیان هسته‌ای لازم است تا با استفاده از دوربین‌ها و وسایلی که می‌تواند تشعشعات را ردیابی و نیز سطح آب را ارزیابی کند، بر استخرهای سوخت مصرفی نظارت کنند.  نیروگاه فوکوشیما توسط زمین‌لرزه نابود شد و سونامی ناشی از آن موجب انفجار هیدورژنی در سه راکتور از 6 راکتور این نیروگاه و خاموشی گسترده در این منطقه شد.  این گزارش افزود: شرکت انرژی توکیوالکتریک متصدی این نیروگاه نتوانست وضعیت داخل نیروگاه را دنبال کند تا مطمئن شود آب کافی برای جلوگیری از گداخت سوخت مصرفی وجود دارد.  باربارا همریک، مأمور ایمنی تشعشعات در دانشگاه کالیفرنیا و نویسنده دیگر این گزارش در این‌باره، گفت: متصدیان نیروگاه‌های ایالات متحده ممکن است در برابر مشکلی مشابه آسیب‌پذیر باشند زیرا سیستم‌های نظارتی و روش‌های ردیابی آن‌ها پیشرفته نیست.  وی اضافه کرد: لازم است تا کمیسیون نظارت هسته‌ای ایالات متحده به متصدیان نیروگاه‌ها فشار بیاورد تا تکنولوژی جدیدی به کار گیرند.  در همین حال، الیوت برنر، سخنگوی کمیته نظارت هسته‌ای ایالات متحده درباره این گزارش، گفت: کارکنان این کمیته گزارش را مورد مطالعه قرار دادند و چیزی که موجب اضطرار ایمنی یا مسأله امنیتی باشد را مشاهده نکردند. این کمیته باور دارد که سوخت مصرفی در ایالات متحده به طور امن و ایمن ذخیره شده است.  دولت فدرال درباره امکان حمله تروریستی به تأسیسات پسماند هسته‌ای از 11سپتامبر 2001 نگران بوده است. بیش از 100 راکتور هسته‌ای در سراسر آمریکا وجود دارد که سوخت مصرفی را که می‌تواند به خطرناکی سوخت فعال راکتورها باشد ذخیره می‌کنند.  چندین سال طول می‌کشد تا اورانیوم سرد شود و بتواند به ذخیره‌گاه‌های خشک منتقل شود که به عنوان راهی امن برای ذخیره سوخت مصرفی محسوب می‌شود.  انتهای پیام ,
برنامه متن، حاشیه امشب ساعت 20:30 با موضوع بررسی عملکرد سازمان میراث فرهنگی، با حضور رییس این سازمان روی آنتن شبکه سه سیما می‌رود.    به گزارش ایسنا، این برنامه شنبه، اول خرداد ماه با حضور مسعود سلطانی‌فر (معاون رییس جمهور و رییس سازمان میراث فرهنگی، صنایع دستی و گردشگری) به بررسی عملکرد این سازمان در هفته میراث می پردازد.  قسمت حاشیه برنامه نیز به دلایل بسته شدن پرونده گم شدن دکل نفتی در مجلس شورای اسلامی اختصاص دارد.  متن، حاشیه با اجرای وحید ایمانی و تهیه‌کنندگی مهدی ترابیان به صورت زنده ساعت 20:30 روی آنتن شبکه سه سیما می رود.    انتهای پیام ,
حدود 80 درصد از شهرهای بسیار بزرگ جهان (مگاشهر) در آسیا، آمریکای لاتین یا آفریقا واقع شده‌اند.     به گزارش سرویس شهری ایسنا، دفتر برنامه اسکان بشر ملل متحد در گزارش جدیدی اعلام کرده است که امروزه بزرگترین شهرهای جهان به لحاظ تعداد و وسعت افزایش پیدا کرده‌اند و در سال 2015 میلادی، 29 مگاشهر (شهرهایی با بیش از 10 میلیون نفر جمعیت) وجود داشته‌اند در حالی که در سال 1995 این رقم محدود به 14 مگاشهر بوده است.    این گزارش همچنین می‌افزاید که 79 درصد از این مگاشهرها در مناطق در حال توسعه در آسیا، آمریکای لاتین و آفریقا واقع شده‌اند.    این یافته نشان دهنده آن است که مرکز ثقل شهرنشینی به سمت کشورهای در حال توسعه در حرکت است.    به گزارش پایگاه اینترنتی کوارتز، دو مگاشهر جهان در منطقه آفریقای سیاه (مناطق جنوب صحرای بزرگ آفریقا) شامل لاگوس پایتخت سابق نیجریه و کینشاسا پایتخت جمهوری دموکراتیک کنگو هستند. همچنین ژوهانسبورگ در آفریقای جنوبی که پیش بینی می‌شود تا سال 2025 جمعیت آن به 11 میلیون نفر برسد به زودی به این فهرست خواهد پیوست.    در این گزارش آمده است: اما بیشتر این شهرها در جهان در حال توسعه خواهند بود و پیش بینی می‌شود که نقش بیشتری در اقتصاد جهانی داشته باشند.    با این حال نرخ توسعه شهری برای قاره‌ای مثل آفریقا هم امیدوارکننده است و هم دردسر ساز. همزمان با موج مهاجرت ساکنان روستایی به شهرها برای کاریابی یا در برخی موارد به قصد فرار از درگیری و جنگ، آفریقا ظرف 20 سال شاهد رشد بیش از دو برابری جمعیت شهرنشین خود بوده‌ است و این چالش در بسیاری از قاره‌های دیگر که جمعیت شهری آنها به سرعت رو به رشد است نیز اجتناب ناپذیر است.    نکته قابل تامل این است که تاکنون تعداد اندکی از این مگاشهرها آمادگی کافی برای اسکان، تامین خدمات و سرویس‌دهی اجتماعی و نیز ایجاد اشتغال برای این تعداد از جمعیت مهاجر به سمت شهرها داشته‌اند.    انتهای پیام ,
قم، برای روحانی جایگاه ویژه‌ای دارد. شهری که رئیس‌جمهور به خوبی فضا و نهادهای مؤثر آن را می‌شناسد و می‌داند که برای پیشبرد اهداف خود احتیاج به همراهی این شهر با سیاست‌هایش دارد.    به گزارش ایسنا، عصر ایران در ادامه آورده است: روحانی در زمانی که رئیس‌جمهور منتخب بود، در جریان سفر به قم خطاب به مراجع تقلید گفت: امیدوارم دولت یازدهم بتواند با برقراری ارتباط مؤثر با حوزه و مراجع معظم تقلید و علما، مشکلات داخلی و خارجی کشور را کاهش و حل و فصل کند. بر اساس همین معنا بعد از استقرار در نهاد ریاست جمهوری هم خود راهی قم شد و هم وزرا و معاونینش برای گزارش دادن به مراجع راهی مذهبی‌ترین شهر ایران شدند.    دیدار با مراجع تقلید و ارائه اطلاعات جزئی عملکرد دولت به آنها می‌تواند کمک بسیاری به روحانی و کابینه‌اش در ادامه مسیر باقی‌مانده تا پایان دولت یازدهم داشته باشد. روحانی در جریان این جدیدترین سفرش به قم و گزارش به مراجع تقلید، به‌دنبال رسیدن به سه هدف اصلی است.     هدف اول روحانی از این سفر، گرفتن تأیید از مراجع تقلید است. منتقدان رئیس‌جمهور در این سال‌ها سعی کردند به مردم القا کنند که قم مخالف روحانی است و از تصمیمات دولت در زمینه‌های مختلف راضی نیستند. سفر یک‌روزه روحانی به قم، خنثی کردن این استراتژی بود. در تمام دیدارهای روحانی مراجع تقلید عملکرد روحانی را ستایش کردند و حتی آیت‌الله مکارم خطاب به حسن روحانی گفت که رئیس‌جمهور موفقی است. روحانی توانست بعد از انتخابات مجلس دهم، تأیید مراجع تقلید را در مورد عملکردش بگیرد.     هدف دوم اینکه او در یک سال باقی‌مانده تا انتخابات ریاست جمهوری و در دوران پسابرجام، احتیاج به یک وحدت کلمه در کشور دارد. دولت برای رسیدن به موفقیت در دوران پسابرجام باید ابتدا یک وحدت فراگیر را در کشور نهادینه کند تا با خیال راحت دوران پساتحریم را مدیریت کند. اگر روحانی نتواند وحدت کلمه را در کشور فراگیر کند قطعا مشکلات فراوانی در ماه‌های پیش رو خواهد داشت و انرژی‌ دولت صرف پاسخگویی به مخالف‌خوان‌های دلواپس دولت خواهد شد.    به خاطر همین مسأله، مراجع تقلید به عنوان زعمای دینی و سیاسی کشور می‌توانند نقش ریسمان وحدت را بازی کنند. حمایت مراجع تقلید از دولت می‌تواند کمک بزرگی به روحانی و دستگاه دیپلماسی کشور باشد. مراجع تقلید می‌توانند سد محکمی در راه مخالفان دولت باشند و اجازه ندهند آنها با مسموم کردن فضا راه را برای موفقیت دولت در دوران پسابرجام ببندند.     هدف سوم این سفر این است که روحانی می‌خواهد خود مراجع تقلید را در جریان امور کشور قرار دهد و اجازه ندهد دلواپسان و مخالفان دولت، منبع خبری بیوت مراجع شوند. رئیس‌جمهور به خوبی می‌داند که اگر این افراد حامل اخبار کشور به مراجع باشند، همان اتفاقاتی خواهد افتاد که در سال گذشته و در ماجرای نقل خبر تک‌خوانی زنان به وجود آمد؛ ماجرایی که در پی آن، افرادی مانند حدادعادل و مرتضی آقاتهرانی اعتراف کردند که تک‌خوانی صورت نگرفته و وزارت ارشاد تخلفی انجام نداده است.    یک سال پیش رو برای رئیس‌جمهور روزهای مهمی است؛ روزهایی که ثانیه به ثانیۀ آن برای آینده کشور دارای اهمیت است و مردم چشم‌انتظار تحقق وعده‌های روحانی در دوران پسابرجام هستند.    انتهای پیام ,
دبیر نخستین جشنواره ملی و کنگره بین‌المللی علوم و فناوری‌های سلول‌های بنیادی و پزشکی بازساختی از افزایش تعداد شرکت‌های فعال در حوزه سلول‌های بنیادی از یک شرکت به 50 شرکت طی یک سال گذشته خبر داد.    به گزارش خبرنگار علمی ایسنا، دکتر امیرعلی حمیدیه در مراسم اختتامیه نخستین جشنواره ملی و کنگره بین‌المللی علوم و فناوری‌های سلول‌های بنیادی و پزشکی بازساختی اظهار کرد: سال گذشته 800 دانشجوی نخبه را از وزارتخانه‌های بهداشت و علوم و جهاد دانشگاهی در رشته‌های مختلف علوم پایه، بالینی و همچنین مهندسی در معاونت علمی و فناوری ریاست جمهوری گردهم آوردیم که کاری بسیار مشکلی بود تا بتوانیم مقدمات لازم برای برگزاری اولین جشنواره ملی و کنگره بین‌المللی علوم و فناوری‌های سلول‌های بنیادی را فراهم کنیم.    وی ادامه داد: کار این کنگره از حدود 9 ماه پیش در ستاد توسعه علوم و فناوری‌های سلول‌های بنیادی معاونت علمی و فناوری ریاست جمهوری شروع شد؛ با توجه به این که این کنگره یک کنگره معمولی نبود، همکاری‌های خوبی نیز در برگزاری آن صورت گرفت.    دبیر نخستین جشنواره ملی و کنگره بین‌المللی علوم وفناوری‌های سلول‌های بنیادی و پزشکی بازساختی با بیان این که حدود 16 کارگاه در این جشنواره برگزار شد، خاطرنشان کرد: بیش از هزار نفر از کشورهای مختلف در این کنگره حضور داشتند، همچنین در خانه اندیشمندان نوجوان، 170 نفر از ایرانیان خارج از کشور برای حضور در کنگره ثبت‌نام کرده بودند.    دبیر ستاد توسعه علوم و فناوری‌های سلول‌های بنیادی در ادامه گفت: با حمایت‌های صورت گرفته در یک سال گذشته تعداد شرکت‌های فعال در حوزه سلول‌های بنیادی از یک شرکت به 50 شرکت افزایش یافته است.    حمیدیه خاطرنشان کرد: خوشبختانه کمبود نیروی انسانی وجود ندارد و با کمک اعضای هیات علمی و نخبگانی که در جامعه داریم، می‌توانیم در سطح جهانی صدها شرکت دانش‌بنیان در حوزه سلول‌های بنیادی تاسیس کنیم و همچنین یک شرکت بزرگ سلول‌های بنیادی راه‌اندازی کنیم تا به واسطه آن بتوانیم به هزاران بیمار نیازمند جهانی خدمات‌رسانی کنیم.    وی در پایان امنیت و سلامت را دو نیاز مهم جامعه برشمرد و گفت: امیدواریم با کمک پزشکان، نخبگان و به طور کلی نیروهای انسانی کشور تمام نیازمندان به خصوص بیماران صعب‌العلاج و سرطانی را با استفاده از علم سلول‌های بنیادی درمان کنیم و بتوانیم طول عمر انسان را ارتقاء دهیم و در این حوزه به یک شاخص جهانی تبدیل شویم.    انتهای پیام ,
پلیس قزاقستان امروز(شنبه)‌ با حمله به تظاهرات ضددولتی در شهر آلماتی، پایتخت این کشور، اقدام به دستگیری‌ ده‌ها تن از معترضان و مسدود کردن میدان اصلی این شهر کرد.    به گزارش خبرگزاری دانشجویان ایران (ایسنا)، به نقل از خبرگزاری رویترز، مخالفان نور سلطان نظربایف، رئیس جمهور قزاقستان که از سال 1989 تا کنون قدرت را در این کشور در دست داشته از چندی پیش برای برپایی تجمع‌های اعتراضی امروز در همه شهرهای مهم این کشور فراخوان دادند. آنها به دنبال تداوم اعتراضات علیه طرح خصوصی سازی مزارع در این کشور هستند.  ده‌ها معترض قزاقستانی امروز در محل یک ایست بازرسی پلیس که جلوی دسترسی به میدان اصلی شهر آلماتی را می‌گرفت، تجمع کردند.  شاهدان عینی به خبرگزاری رویترز گفتند که نیروهای پلیس ضد شورش قزاقستان اقدام به تعقیب معترضان در خیابان کرده و تعدادی از آنها را بازداشت و به خودروهای پلیس منتقل کردند.  مقامات قزاقستان پیش از این هشدار داده بودند که این تجمعهای برنامه‌ریزی شده غیر قانونی بوده و مقامات با آنها برخورد خواهند کرد.  پلیس قزاقستان همچنین دو خبرنگار رویترز را برای مدت کوتاهی بازداشت اما کمی بعد آنها را آزاد کرد.  دادستان قزاقستان در بیانیه‌ای گفت: نهادهای ضابط قانون باید جلوی هر گونه تخطی از قوانین را گرفته و بلافاصله تدابیر قانونی لازم شامل تعقیب کیفری مجرمین را به اجرا در آورند.  چند روز پیش نیز پلیس و دادگاه‌های قزاقستان شش فعال را در چندین شهر که برای برگزاری اعتراضات در روز شنبه برنامه ریزی کرده بودند دستگیر کردند.  انتهای پیام ,
‌مدیرکل مدیریت بحران استانداری خراسان‌شمالی گفت: سیل شب گذشته به چهار شهرستان ‌در این منطقه خسارت وارد کرده است.    حسین عظیمی در گفت و گو با خبرنگار خبرگزاری دانشجویان ایران‌(ایسنا)، منطقه خراسان شمالی، اظهارکرد: سیل شب گذشته به شهرستان‌های شیروان، فاروج، بجنورد و رازجرگلان در بخش‌های مختلف خسارت زده است.    وی با بیان این که سیل در منطقه فاروج منجر به انسداد برخی از راه‌های روستایی شده بود که در نهایت با تلاش عوامل راهداری بامداد امروز همه مسیرها بازگشایی شد، ادامه داد: سیل در شهرستان شیروان موجب آسیب به مزارع و باغات کشاورزی، تاسیسات زیربنایی و احشام شده است.    عظیمی افزود: در شهرستان بجنورد نیز سیل و تگرگ به تاسیات زیربنایی، راه روستایی، مزارع و باغات کشاورزی خسارت زده است.    وی با اشاره به واژگونی چندین تیر چراغ برق و قطعی شبکه برق در منطقه جرگلان، یادآورشد: در شهرستان رازوجرگلان نیز سیل سبب آسیب به مزارع کشاوری و تاسیسات زیربنایی شد.    عظیمی با بیان این که هواشناسی طی امروز و فردا - اول و دوم خردادماه جاری - نسبت به بارش باران و وقوع سیلاب هشدار داده است، گفت: در راستای بروز آسیب و خسارت کمتر، هم اکنون این اطلاعیه به فرمانداران و دهیاران اطلاع رسانی شده است تا افراد از حضور در کنار رودخانه‌ها و بردن احشام خود به مناطق مختلف پرهیز کنند.    مدیرکل مدیریت بحران استانداری خراسان‌شمالی یادآورشد: میزان ریالی خسارت وارده به این شهرستان‌ها طی 48 ساعت آینده و پس از برآورد توسط کارشناسان اعلام خواهد شد.  ‌  انتهای پیام   ,
فرمانده انتظامی آذربایجان غربی گفت: در عملیات ضربتی پلیس مبارزه با مواد مخدر استان، باند سوداگران مرگ متلاشی و 242 کیلوگرم مرفین از آنان کشف شد.    سردار ناصراصلانی در گفت و گو با خبرنگار خبرگزاری دانشجویان ایران(ایسنا) منطقه آذربایجان غربی گفت: ماموران مبارزه با موادمخدر استان از طریق منابع اطلاعاتی مطلع شدند که یک باند بزرگ موادمخدر قصد جابجایی مقادیر زیادی مواد افیونی از شهرستان سلماس به استان های عمقی کشور را دارند.    وی افزود: ماموران با انجام اقدامات اطلاعاتی، تخصصی و شبانه روزی موفق شدند مخفیگاه باند مذکور را در یکی از محورهای فرعی شهرستان سلماس شناسایی کنند و در عملیات غافلگیرانه ماموران در مخفیگاه سوداگران مرگ هفت نفر دستگیر شدند.    سردار اصلانی تصریح کرد: در بازرسی از مخفیگاه اعضای باند، 242 کیلو گرم مرفین کشف شد؛ متهمان پس از دستگیری ضمن اعتراف به جرایم خود با تشکیل پرونده مقدماتی جهت سیر مراحل قانونی تحویل مقامات قضائی شدند.    انتهای پیام ,
معاون آب و خاک وزارت جهاد کشاورزی گفت: یکی از راه‌های پایان دادن به اختلاف میان استان‌ها در مشکل آب زاینده‌رود، اجرای طرح انتقال آب با لوله است.    به گزارش خبرنگار ایسنا در منطقه چهارمحال و بختیاری، علیمراد اکبری اول خردادماه در سفر به شهرکرد در دیدار با استاندار چهارمحال و بختیاری، اظهار کرد: تنها راه حل مشکل آب زاینده‌رود، حل شدن نزاع میان استان‌ها است.    وی افزود: یکی از راه‌های پایان دادن به این اختلاف اجرای طرح انتقال آب با لوله است که در یکی از جلسات هماهنگی وزارت جهاد کشاورزی بررسی خواهد شد.    اکبری تصریح کرد: اگر آب در لوله توزیع شود می‌توان راندمان آبیاری را حداقل تا 20 درصد بالا برد.    معاون آب و خاک وزارت جهاد کشاورزی افزود: تقویت مناطق کم آب و حل مشکل آب در این مناطق از دیگر مزایای این نوع انتقال هستند.    وی خاطرنشان کرد: آب زاینده‌روز مسیر 280 کیلومتری را طی می‌کند که میزان تبخیر بالایی دارد و قسمتی از آن نیز به داخل زمین نفوذ می‌کند.    اکبری گفت: در استانی مثل اصفهان به دلیل اینکه آب مطمئنی وجود ندارد نمی‌توان آبیاری تحت فشار انجام داد.    معاون آب و خاک وزارت جهاد کشاورزی اظهار کرد: باید سهم مناطق گردشگری استان‌ها مثل پل زمانخان در چهارمحال و بختیاری و پل‌های سی و سه پل و خواجو در اصفهان از آب مشخص شود و در اختیار آن‌ها قرار گیرد.    انتهای پیام   ,
دانشمندان موسسه پزشکی احیاکننده ARMI دانشگاه موناش در استرالیا توانسته‌اند نخستین شواهد واقعی از چگونگی تحریک عضلات برای بازسازی یا ترمیم را در زمان آسیب شناسایی کنند.    به گزارش سرویس علمی ایسنا و به نقل از مجله ساینس، این تحقیق می‌تواند راه را برای ارتقای زندگی افراد کهنسال، مبتلایان به دیستروفی عضلانی و حتی ارتقای ترمیم عضلات در ورزشکاران هموار کند.    محققان در این بررسی از گورخر‌ماهی برای مدلسازی بازسازی بافت استفاده کردند.    این ماهی کوچک استوایی به شاه احیاکننده‌ها معروف است زیرا از قابلیت بازسازی هر نوع عصب یا عضله آسیب‌دیده برخوردار است. گورخرماهی‌ها همچنین شفاف هستند از این رو دانشمندان می‌توانند فرآیند بازسازی را بطور زنده در بدن این موجود مشاهده کنند.    محققان در مدل گورخرماهی بر سلول‌های بنیادی عضله بالغ متمرکز شدند که از شباهت زیادی با فیبرهای عضله بالغ برخوردارند. زمانی که فیبرهای عضله آسیب می‌بینند، پرتابه‌هایی را ارسال می‌کنند که این سلول‌های بنیادی را گرفته، آن‌ها را به سمت داخل برده و عضله آسیب‌دیده را ترمیم می‌کنند.    اگرچه نقش این سلول‌های بنیادی در بازسازی عضلات از مدت‌ها پیش فرض شده بود، اما شکل فعالسازی و کنترل آن‌ها تنها در نمونه‌های سلولی بطور کامل بررسی شده بود و این کار در یک مدل حیوانی کامل انجام نشده بود. اکنون این فرضیات را می‌توان در بدن گورخرماهی بررسی کرد.    محققان با استفاده از میکروسکوپ تخصصی توانستند بازسازی زنده بافت عضله را بطور بلادرنگ مشاهده و تصویربرداری کنند. این کار به آن‌ها اجازه داد برای اولین بار به مشاهده چگونگی حرکت، رفتار و ترمیم عضله توسط این سلول‌های بنیادی بپردازند.    انتهای پیام   ,
هشتمین نمایشگاه صنعت گردشگری اصفهان شب گذشته به کار خود پایان داد.    به گزارش گروه دریافت خبر ایسنا- منطقه اصفهان و به نقل از واحد رسانه شرکت نمایشگاه‌های بین المللی استان اصفهان، در این نمایشگاه، علاوه بر حضور یکصد شرکت و مجموعه داخلی، مشارکت کنندگانی نیز از کشورهای تایلند، مالزی، الجزایر، اندونزی و فنلاند حضور داشتند‌.     اصفهان‌ اولین گزینه تورهای اندونزیایی     مدیر شرکت کارگزاری تورهای گردشگری اندونزی در ایران در حاشیه برگزاری هشتمین نمایشگاه صنعت گردشگری اصفهان اظهار کرد: به دلیل وقوع اغتشاشات سیاسی اخیر در ترکیه، صنعت گردشگری این کشور متضرر شده از جمله اینکه بسیاری از گردشگران ایرانی راهی سایر کشورها شده‌اند.    علیرضا ابراهیم شاه افزود: کشور اندونزی به ویژه جزیره بالی یکی از زیباترین نقاط جهان است که به دلیل مسلمان بودن مردم این کشور، طبیعت آرامش بخش و جنگل‌های استوایی، در نوروز امسال میزبان نزدیک به چهار هزار نفر ایرانی بوده است.    وی با اشاره به قابل توجه بودن این میزان گردشگر، اضافه کرد: در صورت فراهم شدن زیرساخت‌های مورد نیاز از جمله برقراری پرواز مستقیم بین ایران و اندونزی، میزان صادرات و واردات گردشگر بین دو کشور افزایش قابل توجهی خواهد یافت.    مدیر شرکت Indo Persia Destination با اشاره به استقبال قابل توجه بازدیدکنندگان از نمایشگاه گردشگری اصفهان، تأکید کرد: با حضور در این نمایشگاه سعی کردیم خود را به عنوان مجموعه ایرانی خدمات دهنده به مهمانان ایرانی در اندونزی معرفی کنیم و بیش از جلب مخاطبان عام به دنبال تبلیغ و آشنایی با آژانس‌های هواپیمایی اصفهان و سایر شهرستان‌ها بودیم.    وی با اشاره به برنامه‌های این شرکت در سال‌های آینده گفت: با متداول شدن تورهای گردشگری ایرانی‌ها در اندونزی، تصمیم داریم تورهای اندونزی در ایران را هم راه‌اندازی کنیم و شهر اصفهان اولین شهری است که به عنوان مقصد گردشگران کشور اندونزی انتخاب خواهیم کرد.     گردشگری، فصل مشترک همکاری های ایران و اندونزی     همچنین دبیر سوم سفارت جمهوری اندونزی در ایران اظهار کرد: مدیریت پارک‌ها از مهمترین سوژه‌هایی است که کشور اندونزی علاقه مند به کسب تجریبات اصفهان در این زمینه است.    آدلا ویروسا یکی از مشارکت کنندگان هشتمین نمایشگاه صنعت گردشگری اصفهان افزود: اصفهان پارک‌های بسیار زیبا و جالبی دارد و کشور اندونزی در زمینه مدیریت فضاهای سبز نیازمند کسب دانش مدیران اصفهانی است.    وی با اشاره به قرارداد خواهر خواندگی منعقد شده بین چند شهر اندونزی و اصفهان گفت: اصفهان و اندونزی فصل همکاری‌های مشترک زیادی با هم دارند.    وی افزود: می‌توان فعالیت گردشگری بین دو کشور را بسیار گسترش داد، به گونه‌ای که شرکت کارگزاری تور اندونزی در ایران با آژانس‌های مسافرتی اندونزی ارتباط برقرار کرده و گردشگران اندونزیایی نیز برای سفر به اصفهان راهنمایی شوند.    وی درباره کیفیت هشتمین نمایشگاه صنعت گردشگری در اصفهان گفت: سطح کیفی این نمایشگاه بسیار خوب بود و حضور سفارت اندونزی در این نمایشگاه برای معرفی صنایع دستی خود و شناساندن هرچه بیشتر موقعیت جغرافیایی و اقلیمی اندونزی به اصفهانی‌ها موفقیت آمیز بود.     رقابت پذیری بیشتر از طریق نمایشگاه‌ها     مدیر بازاریابی وزارت گردشگری و فرهنگ مالزی در ایران، یکی دیگر از مشارکت کنندگان این نمایشگاه نیز با اشاره به حضور چندین ساله در نمایشگاه‌های گردشگری اصفهان گفت: هر دوره که این نمایشگاه برگزار شده با حجم بازدیدکننده فراتر از انتظار مواجه شده‌ایم و به هدف خود یعنی اطلاع رسانی به عموم و ارتباط گیری با آژانس‌های مسافرتی تازه تأسیس و یا آژانس‌هایی که با آن‌ها ارتباط نداشته‌ایم، دست پیدا کرده‌ایم.    فرهاد جعفری درباره غرفه وزارت گردشگری و فرهنگ مالزی در ایران در این نمایشگاه گفت: از طریق توزیع بروشور به زبان فارسی و نیز نمایش کلیپ تلاش کردیم تمام نقاط گردشگری مالزی را به مخاطبان معرفی کنیم.    وی با تأکید بر اینکه برای متقابل شدن روند ورود و خروج گردشگر بین دو کشور ایران و مالزی، متولی موضوع گردشگری در ایران باید اقداماتی انجام دهد، گفت: بدون شک با دعوت از خطوط هوایی بین المللی بیشتر و افزایش بخش‌های گردشگری سایر کشورها مانند ترکیه، تایلند، ویتنام، مالزی و اندونزی در نمایشگاه گردشگری، رقابت نزدیک تری ایجاد می‌شود.    به گفته وی با افزایش رقابت بین این بخش ها، نمایشگاه رونق بیشتری می‌گیرد و در نهایت تجارت بیشتری در نمایشگاه اتفاق می افتد.    جعفری با بیان اینکه سالانه در کشور مالزی، انواع جشنواره‌های خرید با تخفیف‌های قابل توجه راه اندازی می‌شود، گفت: خرید کردن علاقه مندی ایرانی‌هاست، همچنین به دلیل مسلمان بودن مردم مالزی و دسترسی آسان به غذای حلال، این کشور مقصد مناسبی برای مسافرت خانواده‌های ایرانی محسوب می‌شود.     ایجاد ارتباط گردشگری اصفهان و سنگال     سفیر سنگال در ایران نیز در جریان بازدید از این نمایشگاه گفت: ایجاد ارتباط گردشگری میان اصفهان و سنگال، مهم ترین هدف من برای بازدید از این نمایشگاه است.    بابکار با با اشاره به اینکه این نمایشگاه از نظم، طراحی و کیفیت مشارکت کنندگان برخوردار است، افزود: آن چه مهم است این است که خود مشارکت کنندگان از این فضای ایجاد شده به خوبی بهره مند شوند.    وی به لزوم تعامل و همکاری بیشتر دو شهر اصفهان و داکار اظهار کرد: مردم سنگال اطلاعات زیادی از جاذبه‌های گردشگری ایران ندارند و همین طور ایرانی‌ها نیز از جذابیت‌های کشور سنگال به خوبی مطلع نیستند. به همین دلیل سعی داریم زمینه تبادل اطلاعات دو کشور در زمینه گردشگری را فراهم کنیم.    سفیر سنگال به ظرفیت‌های اصفهان در زمینه توریسم سلامت اشاره داشت و اضافه کرد: باید از این ظرفیت‌ها نهایت استفاده را داشت و سنگال نیز در این زمینه اعلام آمادگی می‌کند.  ‌    انتهای پیام   ,
کارت‌های هواداری یکی از خدمات جدیدی است که در ماه‌های پایانی سال 94 موسسه اعتباری کوثر آن را به سبد خدماتی خود افزود و تا پایان اردیبهشت‌ماه سال جاری 12هزار و 762 فقره کارت هواداری صادر کرد.  به گزارش سرویس بازار ایسنا، کارت‌های هواداری موسسه اعتباری کوثر هم‌اکنون در شبکه شتاب فعال است و هواداران سه تیم استقلال، پرسپولیس و تراکتورسازی پس از دریافت کارت خود می‌توانند تمام عملیات‌های بانکی تعریف شده برای کارت‌های عضو شتاب را انجام دهند.  تمام هواداران تیم‌های استقلال، پرسپولیس و تراکتورسازی می‌توانند برای دریافت کارت هواداری خود به 350 شعبه موسسه اعتباری کوثر در سراسر کشور مراجعه کنند و برای این منظور همان فرآیند معمول برای صدور کارت‌های بانکی از قبیل افتتاح حساب و تکمیل فرم انجام خواهد شد.  همه هواداران می‌توانند با افتتاح یک حساب عادی در موسسه، کارت بانکی خود را با لوگوی تیم مورد علاقه‌شان دریافت کنند و بلافاصله بعد از فعال‌شدن کارت‌ها از مزایای آن بهره‌مند شوند، این حساب یک حساب عادی بانکی است و هوادار کارت کوثر تمام قابلیت‌های سایر کارت‌ها را دارد.  تخفیف‌های ویژه از فروشگاه‌ها و موسسات طرف قرارداد طرح هواداری کوثر شامل افق کوروش، کفش ملی، رستوران‌های پدر خوب، اینترنت آسیاتک، جیرینگ و همراه اول پس از فعال‌سازی کارت به هواداران ارایه خواهد شد.  با افتتاح حساب هواداری در موسسه اعتباری کوثر، هواداران علاوه بر بهره‌مندی از امتیازات و تخفیفات خاص از تیم محبوبشان نیز حمایت می‌کنند.  از مجموع 12هزار و 762 فقره کارت هواداری صادره از سوی موسسه اعتباری کوثر تا پایان اردیبهشت‌ماه سال جاری هواداران تیم‌های استقلال‌، پرسپولیس و تراکتورسازی به ترتیب دارای 3 هزار و 676 ، 8 هزار و 316 و 770 سهم از مجموع کارت‌های هواداری هستند.  با شروع دوره جدید مسابقات لیگ برتر و فصل جاری، موسسه اعتباری کوثر در زمان بازی این تیم‌ها با استقرار باجه‌هایی به هواداران ارایه خدمت می‌کند. در این راستا همراه داشتن کارت ملی و شناسنامه جهت افتتاح حساب و دریافت کارت هواداری الزامی است.  انتهای پیام ,
رییس سازمان چای کشور گفت: به زودی چین اول چای به پایان می رسد.    به گزارش خبرنگار ایسنا در منطقه گیلان، محمدولی روزبهان در دیدار با تعدادی از کارشناسان خرید برگ سبز چای در مناطق چایکاری بااشاره به اهمیت ارتقاء کیفی محصول چای،گفت: فعالیت مضاعف و مسئولانه تمامی پرسنل در راستای برنامه‌ اقتصاد مقاومتی و رسیدن به اهداف عالیه وزارت جهاد کشاورزی در این بخش از جمله مسائل بسیار مهم و ضروری سازمان چای است.    وی با بیان اینکه آستانه پایان چین اول چای قرار داریم بر ضرورت دقت و توجه بیشتر پرسنل به وظایف سازمانی تاکید کرد.    روزبهان در ادامه به ضرورت پرداختن به موضوع ایجاد تشکل های باغ و کارخانه اشاره کردند و آن را از حیث تسهیل برنامه ریزی و ایجاد درآمد بیش تر برای باغداران چای و کارخانه های چایسازی در خور بررسی بر شمردند.    ایرج هوسمی - مدیرعامل اتحادیه چایکاران شمال کشور - هم گفت: وضعیت تولید در سال جاری به‌دلیل شرایط مساعد آب و هوایی خوب است و بر اساس آمار موجود، ۱۵ درصد نسبت به مدت مشابه گذشته افزایش تولید داشته‌ایم.    وی افزود: اعلام قیمت تضمینی برگ سبز چای به‌طور قطع میانگینی از تورم خواهد بود و برای بهره‌برداران راضی‌کننده است.    هوسمی خاطرنشان کرد:شرایط آب و هوایی مناسب و رسیدگی بهره‌برداران چایکار در انجام به‌موقع عملیات به‌زراعی، باعث شده که تولید مناسبی رقم بخورد.    سال گذشته قیمت تضمینی هر کیلوگرم برگ سبز درجه یک در سال زراعی ۹۴ - ۹۳ معادل ۲۱ هزار و ۸۰۰ ریال و برگ سبز درجه دو ۱۲ هزار و ۱۰۰ ریال بود.  انتهای پیام   ,
‌رئیس جمعیت هلال‌ احمر آمل گفت: جستجو برای یافتن مرد 55 ساله بندرعباسی در قله دماوند ادامه دارد.    به گزارش خبرگزاری دانشجویان ایران(ایسنا)، منطقه مازندران، جمشید نیکزاد در جمع خبرنگاران با بیان اینکه عملیات جستجوی کرامت صادقی 55 ساله اهل بندرعباس در قله دماوند از صبح دیروز آغاز شده و ادامه دارد، تصریح کرد: متاسفانه شرایط جوی قله دماوند برای جستجو مناسب نیست.    وی افزود: این مرد به تنهایی کوهنوردی می‌کرد و به گفته فدراسیون کوهنوردی پلور و هم نوردان وی از بندرعباس او کوهنورد بوده و پیش از این نیز سابقه صعود داشته است.    نیکزاد عنوان کرد: ‌آخرین تماس وی با دوستانش ظاهرا بعدازظهر چهارشنبه از بارگاه سوم بوده و ساعت 4 صبح پنجشنبه به سمت قله حرکت می‌کند که جمعه از طریق فدراسیون عدم بازگشت وی به هلال احمر اطلاع داده شده و بلافاصله تیم اعزام شد.    رئیس جمعیت هلال احمر آمل یادآور شد: شرایط جوی قله برای ماندن مناسب نیست، از این رو عدم بازگشت این کوهنورد نیاز‌مند جستجو است.  ‌  انتهای پیام   ,
استاندار کرمان از آماده شدن طرح استانی اقتصاد مقاومتی خبر داد و بیان کرد: این طرح در ستاد استان ارائه شده و امیدواریم بتوانیم مرحله به مرحله پروژه های این طرح را دنبال کنیم.    به گزارش خبرنگار خبرگزاری دانشجویان ایران(ایسنا)، منطقه کویر، علیرضا رزم حسینی، پیش از ظهر امروز در بازدید از روند مرمت و بازسازی خانه حاج آقاعلی رفسنجان با تشکر از رییس جمهور در سفر به استان کرمان اظهار کرد: علاوه بر کارهای مهم و تاثیرگذار در این سفر از جمله طرح های انتقال آب به استان، یکی از اقدامات خوبی که صورت گرفت، انتخاب استان کرمان به عنوان پایلوت اقتصاد مقاومتی در کنار لرستان و آذربایجان شرقی بود.    عالی ترین مقام اجرایی دولت در استان کرمان افزود: این امر می تواند شرایط خوبی را به وجود آورده و باعث کاهش و رفع موانع برای سرمایه گذاران باشد.    رزم حسینی تصریح کرد: همچنین پایلوت اقتصاد مقاومتی می تواند آثاری مانند خانه حاج آقاعلی را به ثروتی ماندگار و به روز تبدیل کند.    وی از آماده شدن طرح استانی اقتصاد مقاومتی خبر داد و بیان کرد: این طرح در ستاد استان ارائه شده و امیدواریم بتوانیم مرحله به مرحله پروژه های این طرح را دنبال کنیم.    استاندار کرمان در ادامه گفت: شهرستان رفسنجان می تواند در کنار صنعت پسته، گردشگری را نیز رونق بدهد و این توان را دارد.    وی همکاری مردم رفسنجان در بازسازی خانه حاج آقاعلی را خواستار شد و وعده داد برای قدردانی از زحماتی که در این خانه کشیده می شود، باز هم از این مجموعه بازدید کند.    انتهای پیام ,
مدیر کل کمیته امداد امام خمینی (ره) آذربایجان شرقی با اشاره به اینکه 47 درصد از مددجویان به دلیل فوت سرپرست و 43 درصد نیز به علت از کارافتادگی، معلولیت و بیماری سرپرست خانوار تحت حمایت این نهاد می‌باشند، تاکید کرد: 33 هزار خانوار به علت فوت سرپرست خانوار و 30 هزار خانوار نیز به علت از کارافتادگی، معلولیت و بیماری سرپرست خانوار تحت حمایت این نهاد می‌باشند.    به گزارش خبرگزاری دانشجویان ایران (ابسنا) منطقه آذربایجان‌شرقی، حسین دشتی با بیان اینکه 67 درصد از مددجویان تحت حمایت این نهاد زن و بقیه مرد می باشند، اظهار کرد: اغلب مددجویان به علل فوت سرپرست، از کار افتادگی سرپرست، بیماری سرپرست، طلاق یا زندانی بودن همسر تحت حمایت این نهاد قرار گرفته‌اند.    وی با بیان اینکه خوشبختانه میزان آسیب‌های اجتماعی در بین مددجویان تحت حمایت این نهاد پایین است افزود: شش درصد از خانوارهای مددجویان به علت طلاق و چهار درصد به علل بد سرپرستی، زندانی و سرباز بودن سرپرست خانوار تحت حمایت کمیته امداد استان قرار گرفته‌اند.    دشتی با اشاره به اینکه بالغ بر 135 هزار نفر تحت حمایت این نهاد هستند، گفت: 69 هزار نفر از مددجویان تحت حمایت این نهاد در روستاها و 66 هزار نفر نیز در شهرهای استان سکونت دارند.    وی اعتماد مردم به کمیته امداد را اصلی ترین سرمایه این نهاد عنوان کرد و یادآور شد: همه ما باید برای خدمت بهتر به مددجویان و پاسخگوبی به نیازهای آنان تلاش کنیم.    انتهای پیام ,
زمان و مکان تشییع پیکر پرویز کلانتری مشخص شد.    خانواده‌ی این هنرمند در آخرین تماس خبرنگار ایسنا، اعلام کرد که پیکر پرویز کلانتری ساعت 9 صبح روز دوشنبه، سوم خردادماه از مقابل خانه‌ی هنرمندان ایران تشییع می‌شود.    قرار است او پس از برگزاری مراسم تشییع، در قطعه هنرمندان بهشت زهرا (س) به خاک سپرده شود.    به گزارش ایسنا، آذرماه 1393 بود که پرویز کلانتری - نقاش و تصویرگر پیشکسوت - به‌دلیل عارضه‌ی مغزی به بیمارستان منتقل و در بخش مراقبت‌های ویژه بستری شد. 10 روز پس از این اتفاق، چند لخته خون در قلب کلانتری گرفتگی ایجاد کرد و روند درمان و بستری شدنش در بیمارستان طولانی‌تر شد. پس از به ثبات رسیدن وضعیت کلانتری، با نظر پزشکان معالج، او را به خانه منتقل کردند. این هنرمند شامگاه 31 اردیبهشت‌ماه در سن 85 سالگی در خانه‌اش برای همیشه خاموش شد.    انتهای پیام ,
امام جمعه ساوه گفت: منتظر واقعی امام زمان(عج) تماشاچی نیست و تلاش می‌کند تا شرایط را برای ظهور آن حضرت آماده کند.    حجت‌الاسلام سیدابراهیم حسینی در گفت‌وگو با خبرنگار خبرگزاری دانشجویان ایران(ایسنا)- منطقه مرکزی- وظایف مردمان عصر ما نسبت به امام زمان(عج) را شامل وظایف ابتدایی و اساسی دانست و افزود: تکریم، تعظیم و بزرگداشت امام عصر(عج) اصلی‌ترین رسالت منتظران ظهور در حوزه وظایف ابتدایی است.    وی در خصوص وظایف ابتدایی ما نسبت به امام عصر(عج) گفت: برپایی جشن و سرور و مولودی‌خوانی در مدح و منتقبت آن حضرت و تغییر چهره شهر به یمن ولادت منجی عالم بشریت از جمله شعائر الهی بوده و از جمله وظایف ابتدایی ماست.    امام جمعه ساوه قرائت ادعیه وارد شده و توسل به حضرت ولی عصر(عج) از جمله زیارت آل یاسین، دعای عهد، دعای ندبه و سایر ادعیه که در کتاب مفاتیح‌الجنان آماده است را از دیگر وظایف ابتدایی ما عنوان کرد.    وی در ادامه با اشاره به وظایف اساسی مردمان عصر ما در مقابل امام زمان(عج) گفت: مهم‌ترین وظیفه و با فضیلت‌ترین اعمال انتظار فرج برای آن حضرت است که توجه به روایت شریف افضل الاعمال انتظار فرج نشان می‌دهد که انتظار فرج تا چه حد فضیلت دارد.    حجت الاسلام حسینی در ادامه انتظار فرج را به دو گونه مثبت و منفی تعبیر کرد و افزود: در بعد منفی انتظار فرج انسان دعوت به سکوت می‌شود و مصداق یک تماشاچی را پیدا می‌کند که این نوع انتظار خواسته آمریکایی‌هاست و انسان را ملزم به سکوت در مقابل ظلم و جنایات می‌کنند.    وی با تاکید بر اینکه انتظار منفی در واقع تحریف مفهوم واقعی انتظار است، افزود: از آنجاکه واژه انتظار مقدس است و دشمن به دنبال از بین بردن مقدسات و تحت‌الشعاع قرار دادن آن است، تلاش می‌کند تا به هر وسیله‌ که شده است، این مقدسات را از بین ببرد.    به گفته امام جمعه ساوه دشمن وقتی نمی‌تواند مقدسات را از بین ببرد به فکر تحریف و غیر واقعی نشان دادن آن می‌افتد چرا که از بین بردن اصل این موضوع مقدس برای دشمن غیر ممکن است، از این رو سیاست تحریف را در پیش می‌گیرد.    وی تصریح کرد: وظیفه هادیان و دعوت‌کنندگان به معروف در این عرصه این است که با روشنگری مردم و مقابله با تحریف به دنبال تغییر شیوه انتظار از بعد منفی به بعد مثبت باشند.    حجت‌الاسلام حسینی به بعد مثبت انتظار اشاره کرد و افزود: در انتظار مثبت است که معنای واقعی منتظر واقعی امام زمان (عج) را می‌بینیم که همانا فراهم کردن زمینه ظهور و قیام آن حضرت است.    وی تاکید کرد: در انتظار واقعی کسی که منتظر است به مثابه شخصی است که شمشیر در رکاب انبیا و اولیا کشیده و برای یاری دین تلاش می‌کند.    به گفته وی، تلاش برای حاکمیت شریعت اسلامی مهم‌ترین وظیفه محبین اهل بیت(ع) است که تجلی آن در انتظار واقعی برای امام زمان(عج) ظهور می‌یابد. ,
‌یک گونه لاک‌پشت مهاجم و غیر‌بومی ‌توسط اداره محیط زیست آستانه به اداره کل حفاظت محیط زیست گیلان منتقل شد.    به گزارش خبرگزاری دانشجویان ایران(ایسنا)، منطقه گیلان، یک عدد لاک پشت گوش‌قرمز که توسط یکی از دوستداران محیط زیست در شالیزارهای روستایی آستانه اشرفیه پیدا شده بود، پس از انتقال به اداره محیط زیست شهرستان به اداره کل حفاظت محیط زیست گیلان تحویل داده‌ شد.    ابراهیم غلامی رییس حفاظت محیط زیست آستانه به خبرنگار ایسنا گفت: این گونه که از گونه‌های غیربومی و مهاجم است، احتمالا توسط کسانی که از آنها به عنوان موجودات تزیینی نگهداری می‌کردند، در طبیعت رها شده است.    وی اضافه کرد: چنانچه افرادی گونه‌ای جانوری در اختیار دارند، جدا‌ از رها کردن آن در طبیعت خودداری کنند، چرا که ممکن است گونه ‌مزبور که اغلب غیر بومی است، بر گونه‌های محلی غلبه کند و در نهایت باعث بروز مشکلات اکولوژیکی و زیستی در منطقه شود‌.    غلامی تصریح کرد: در سالیان گذشته مشکلاتی نظیر حضور مهمانان ناخوانده‌ای چون راکن‌، مختلط شدن نژادهای مختلف قرقاول با گونه‌ی ایرانی، هجوم آفت گیاهی آزولا در تالاب‌های استان و نمونه‌های دیگر باعث بوجود آمدن تغییرات زیاد در ترکیب گونه‌ها‌ی منطقه شده است که محصول عدم مدیریت صحیح اکولوژیکی است و در نهایت باعث برهم خوردن ترکیب گونه‌ای جانواران و گیاهان در حیات وحش منطقه می‌شود‌.    وی تاکید کرد: شایسته است هم‌استانی‌ها در صورت مشاهده هرگونه‌ی جانوری سرگردان یا مجروح‌، نسبت به تحویل آن به ادارات محیط زیست مناطق اقدام کنند.    انتهای پیام   ,
وزیر امور خارجه در مورد بیانیه مشترک اخیر آمریکا و سه کشور اروپایی و اتحادیه اروپا مبنی بر تشویق بانک‌های بزرگ جهت سرمایه‌گذاری در ایران، تصریح کرد: آن چه که اتفاق افتاده یک قدم است ولی هنوز ما به صورت کافی به آن چه که باید می‌رسیدیم نرسیده‌ایم و باید اقدامات جدی‌تری از سوی آمریکایی‌ها در این ارتباط انجام شود.  به گزارش خبرنگار سیاسی خارجی خبرگزاری دانشجویان ایران (ایسنا)، محمدجواد ظریف،‌ ظهر شنبه در نشست مطبوعاتی مشترک با همتای نیوزلندی خود و در پاسخ به سوالی در مورد بیانیه مشترک اخیر آمریکا و چند کشور اروپایی جهت همکاری با ایران، گفت: در ماه‌ها و هفته‌های گذشته ما گفت‌وگوهای قابل توجهی در پیشبرد اهداف اقتصادی کشور در قالب سیاست‌های اقتصاد مقاومتی و با استفاده از شرایط پسابرجام داشته‌ایم.  او با بیان این که گرایش و تمایل بنگاه‌های بزرگ اقتصادی جهت همکاری با ایران بسیار قابل توجه بوده است، گفت: در این راستا می‌بینیم که در جریان حضور هیأت‌های سیاسی مختلف در تهران همراه آن‌ها هیأت‌های بزرگ اقتصادی نیز به کشورمان سفر کرده‌اند و این نشان‌دهنده علاقه‌مندی جامعه اقتصادی دنیا جهت روابط با ایران است.  ظریف به موانعی که در طول یک دهه گذشته در ارتباط با روابط تجاری ایران با دیگر کشورها ایجاد شده اشاره کرد و افزود: قسمت عمده‌ای از این موانع به دلیل سیاست‌های خصمانه آمریکا علیه ایران و تحریم‌هایی است که علیه کشورمان وضع شده است.  وی با بیان این که این موانع به تدریج در حال کنار رفتن است و برخی از آن‌ها در قالب برجام کنار رفته است، خاطرنشان کرد: ما تأکید بر آن داریم که در کنار صدور بیانیه باید اقدامات عملی نیز جهت رفع موانع صورت بگیرد.  وزیر خارجه ایران با اشاره به بیانیه‌ای که چندی پیش در حاشیه دیدار ظریف با کری در نیویورک از سوی وزیر امور خارجه این کشور صادر شد و هم‌چنین بیانیه اخیر مشترک آمریکا و چند کشور اروپایی جهت تشویق بانک‌ها برای همکاری با ایران، افزود: این نشان‌دهنده یک فضای سیاسی است و این که مجموع این کشورها احساس می‌کنند که لازم است تعهد خود را به اجرای برجام نشان دهند. البته همان‌طور که گفتم باید در کنار بیانیه اقدامات عملی نیز داشته باشیم.  وی با اشاره به دیدار چند هفته پیش خود با کری در نیویورک و هم‌چنین دیدار اخیرش با کری، هاموند و موگرینی در وین، اظهار کرد: در جریان این دیدارها توافق کردیم که اقدامات عملی برای رفع موانع صورت بگیرد و همکاری‌های گسترده‌ای بین بانک مرکزی ایران و موسسات پولی و اعتباری آن‌ها انجام شود.  ظریف افزود: در همین راستا تصمیم بر این گرفته شد که بانک‌های اروپایی جهت همکاری با ایران تشویق شوند و قسمتی از این توافقات در این چارچوب انجام شده و قسمتی دیگر در حال انجام گرفتن است و همان‌طور که پیش از این گفتم اقدام اخیر صورت گرفته یک قدم است ولی ما هنوز به صورت کافی به آن چه که باید می‌رسیدیم نرسیدیم و باید اقدامات جدی‌تری از سوی آمریکایی‌های انجام شود.  او در ابتدای این نشست مطبوعاتی مشترک با مورای مک‌کالی، همتای نیوزلندیش با ابراز خرسندی از این که در دو سال اخیر برای دومین‌بار میزبان این دیپلمات نیوزلندی است به سفر خود به این کشور در اواخر اسفند 94 اشاره کرد و گفت: در طول ماه‌های گذشته ارتباطات گسترده‌ای بین ایران و نیوزلند در حوزه‌های مختلف ایجاد شده و در آینده این ارتباطات گسترش پیدا می‌کند.  وی به همکاری‌های اقتصادی دو کشور و هم‌چنین مشورت‌های سیاسی که بین دیپلمات‌های ایرانی و نیوزلندی در جریان است اشاره کرد و افزود: طی روزهای آینده هیأت‌های مختلفی از ونزوئلا جهت گسترش همکاری با ایران به تهران سفر خواهند کرد.  این دیپلمات عالی‌رتبه کشورمان با بیان این که دو کشور در تلاش هستند که همکاری‌های خود را فراتر از همکاری‌های سنتی گذشته ارتقاء دهند و در زمینه‌های آموزشی، تکنولوژی و علمی همکاری‌های گسترده‌تری داشته باشند، خاطرنشان کرد: در جریان این دیدار در مورد تسهیلات بانکی و ایجاد زمینه برای این که بانک‌ها و موسسات مالی و اعتباری دو کشور همکاری تجاری و اقتصادی بیش‌تری داشته باشند، گفت‌وگو کردیم.  ظریف هم‌چنین به گفت‌وگوهای خود با همتای نیوزلندیش در ارتباط با همکاری‌های دو کشور در زمینه‌های علمی از جمله تسهیل صدور روادید و اقامت برای دانشجویان ایرانی که در آن کشور مشغول به تحصیل هستند، خاطرنشان کرد: نیوزلند در حال حاضر عضو غیردائم شورای امنیت سازمان ملل متحد است و در زمانی که برجام در شورای امنیت در حال تصویب بود آقای وزیر ریاست این جلسه را بر عهده داشتند.  این دیپلمات عالی‌رتبه کشورمان به گفت‌وگوهای خود با مقامات نیوزلند در مورد مسائل منطقه و بین‌المللی اشاره کرد و گفت: در این دیدار در مورد آخرین تحولات منطقه و اهمیت مبارزه با افراط و تروریسم و لزوم ایجاد ثبات و آرامش در منطقه صحبت کردیم و ما هر دو امیدواریم که این گفت‌وگوها به ایجاد ثبات در منطقه کمک کند.  به گزارش ایسنا، مک‌کالی در پایان این نشست مطبوعاتی در ضیافت نهار همتای ایرانی خود در وزارت امور خارجه شرکت کرد.  او قرار است عصر امروز با علی شمخانی، دبیر شورای عالی امنیت ملی کشور نیز دیدار کند.  انتهای پیام ,
دبیرکل حزب موتلفه اسلامی گفت: ما برای انتخابات آینده ریاست جمهوری هنوز هیچ تصمیمی نگرفته‌ایم.    به گزارش گروه دریافت خبر خبرگزاری دانشجویان ایران (ایسنا)، محمدنبی حبیبی در پایان نشست دبیران حزب موتلفه در مورد اینکه گفته شده مؤتلفه اسلامی در انتخابات آینده جدای از اصولگرایان نامزد مستقل خواهد داشت اظهار کرد: ما بحث های اتخابات ریاست جمهوری را شروع کرده‌ایم ولی هنوز هیچ تصمیمی نگرفته‌ایم. ما معمولاً در هر انتخاباتی نامزد و برنامه مشخص داریم و متناسب با شرایط روز به اتخاذ تصمیم می‌پردازیم.      وی در ادامه با استقبال از سفر رئیس جمهور به قم گفت: حل مشکلات معیشتی و ازدواج جوانان مهمترین خواسته مراجع از رئیس جمهور بود. مراجع عظام تقلید همچنان زبان گویای مطالبات ملت هستند. خوشبختانه سفر رئیس جمهور به قم باعث شد دولت نسبت به دغدغه‌های مراجع اعلام اهتمام ویژه کند. امیدوارم این اهتمام خود را در اقدام و عمل به سیاستهای اقتصاد مقاومتی نشان دهد.    دبیرکل موتلفه در ادامه با بیان اینکه مشکلات معیشتی مردم هر روز پیچیده‌تر می‌شود مدعی شد که مردم هنوز دستاورد ملموسی از تحرکات دولت در حوزه اقتصاد را شاهد نیستند.    حبیبی همچنین با اشاره به بیانیه مشترک آمریکا، فرانسه، انگلیس و آلمان و اتحادیه ارویا در مورد تعامل بانک‌های اروپایی با ایران گفت: طرف غربی در برجام به جای اقدام و عمل به تعهدات خود به بیانیه بازی روی آورده است. جالب اینجاست آنها گفته‌اند کاهش تحریم‌ها حق ایران است! ما در برجام دنبال برداشته شدن همه تحریم‌ها هستیم آنها تازه می‌گویند کاهش تحریم‌ها. از همه مهمتر به آن هم عمل نمی‌کنند. دولت باید گزارش شفافی به مردم در مورد اجرای برجام دهد.    حبیبی با اشاره به مشکلات کشور گفت: دولت به سوی اجرای سیاست‌های اقتصاد مقاومتی برود و برجام را با مکانیزم‌های حقوقی که در این قرارداد است به سرانجام برساند و به دغدغه‌های مراجع در حل مشکلات مردم به ویژه جوانان اهتمام ویژه کند.    دبیرکل حزب موتلفه اسلامی در مورد دیدار فائزه هاشمی با سران بهائیت گفت: نیروهای انقلابی و مراجع نسبت به این عمل زشت واکنش نشان دادند. پدر ایشان هم گفت باید جبران کند اما او نه تنها جبران نکرد بلکه روی خطای خود اصرار دارد. جریان بهائیت یک جریان جاسوسی از نوع انگلیسی و در حال حاضر نیز عامل استکبار غربی و اسرائیلی است. در فتنه ۸۸ بهائیت در کنار منافقین و سلطنت‌طلب‌ها و برخی نیروهای غافل و نانجیب داخلی ظاهر شدند و از سوی مردم تودهنی خوردند. این پیوندها هنوز وجود دارد. دیدار فائزه با سرکرده بهائیت ادامه این داستان است.    حبیبی با اظهار تأسف از سکوت اولیه و بعد فرافکنی حزب کارگزاران تصریح کرد: فائزه هاشمی عضو شورای مرکزی حزب کارگزاران است این حزب باید موضع خود را درباره این دیدار و مرزبندی خود را با حزب صهیونیستی بهائیت صریحاً اعلام کند و الا در افکار عمومی متهم به پیوند عاطفی با منفورترین فرقه ضاله می‌شود.      وی همچنین با اشاره به سالروز فتح خرمشهر گفت: فتح خرمشهر نمادی از یاری خدا در جنگ تحمیلی بود. ملت ما با پیروزی در فتح خرمشهر طعم شیرین ان تنصرالله ینصرکم و یثبت اقدامکم را چشیدند. همان طوری که رهبر انقلاب فرمودند که قدرت واقعی در ایمان به خدا و کفر به طاغوت است. رزمندگان اسلام در فتح خرمشهر در اوج اعتقاد به خداو کفر به طاغوت بودند برای همین امام(ره) اعلام فرمود: خرمشهر را خدا آزاد کرد.    حبیبی اظهار داشت: امروز هم باید با قدرت در مقابل زیاده‌خواهی‌های آمریکا ایستاد و با طاغوت زمان و شیطان اکبر مرزبندی خودمان را حفظ کنیم.    دبیر کل حزب موتلفه اسلامی در پایان با تبریک مجدد نیمه شعبان اظهار داشت: وعده ظهور حضرت صاحب الزمان (عج) یک وعده حق و الهی است. با آماده شدن کره زمین برای این ظهور این وعده ان‌شاءالله محقق خواهد شد. قطعی بودن این تحقق، موجب دلگرمی همه مبارزان مسلمان در جبهه مقابله با طاغوت و طاغوتیان در طول تاریخ بوده و خواهد بود. این عید بزرگ را به همه منتظران ان حضرت تبریک می گوییم.    انتهای پیام ,
وزیر علوم، تحقیقات و فناوری، سلول‌های بنیادی و بازساختی را یک علم بین رشته‌ای توصیف کرد و گفت: امروزه مرزی بین علوم و رشته‌های مختلف وجود ندارد، برای پیشرفت و توسعه علمی به خصوص در حوزه فناوری‌های نوین نظیر سلول‌های بنیادی باید یک دانشگاه و مرکز تحقیقات جامع را که از همه رشته‌ها در آن حضور داشته باشند، تاسیس کنیم.    به گزارش خبرنگار علمی ایسنا، دکتر محمد فرهادی در مراسم اختتامیه نخستین جشنواره ملی و کنگره بین‌المللی علوم و فناوری‌های سلول‌های بنیادی و پزشکی بازساختی اظهار کرد: طی چندین دهه قبل تصور نمی‌شد که در بیمارستان‌ها و مراکز علمی و درمانی در خصوص ساخت اندام‌ها بویژه بافت‌ها و جایگزین کردن آن‌ها صحبت شود. بیشتر بحث‌ها در خصوص علوم ساده پزشکی و بیولوژیکی بود؛ اما امروزه آینده علم پزشکی به سمتی حرکت کرده است که می‌توان با کمک فناوری‌های نوین جان انسان‌ها را نجات داد.    وی در ادامه با تاکید بر این که بیش از 10 هزار ناشنوا در کشور درمان می‌شوند و زندگی عادی دارند، گفت: امروزه با کمک پیشرفت‌های پزشکی دیگر ناشنوایی، معلولیت تلقی نمی‌شود، این مشکل را می‌توان در همان بدو تولد تشخیص داد و درمان کرد.    فرهادی یادآور شد: درمان ناشنوایی در کشور از 25 سال پیش شروع شده و امروزه 10 هزار بیمار، شنوایی خود را به دست آورده‌اند. همه این پیشرفت‌ها با کمک سلول‌های بنیادی اتفاق افتاده است.    وزیر علوم همچنین سلول‌های بنیادی و طب بازساختی را علمی بین رشته‌ای دانست و گفت: طب بازساختی یا سلول‌ درمانی علمی است که از همه رشته‌ها نظیر مهندسی، پزشکی، بیولوژی، ریاضی، داروسازی و غیره در تشکیل آن نقش دارند؛ بنابراین لازم است مراکز آموزشی و تحقیقاتی مشترکی در خصوص توسعه و پیشرفت این علم در کشور تاسیس شود.    فرهادی اضافه کرد: امروزه حد و مرزی بین علوم وجود ندارد. باید دانشگاه‌ها و مراکز پژوهشی و آموزشی واحدی داشته باشیم. بنابراین دانشگاه جامع پزشکی به عنوان یک دانشگاه بین رشته‌ای می‌تواند در توسعه فناوری‌های نوین کمک کند.    به گفته وی، زیرساخت‌های اولیه علم سلول‌های بنیادی و زیرساختی در کشور ایجاد شده است؛ به طوری که سال گذشته بیش از 6 هزار مقاله بالینی در این خصوص تولید شده است؛ اما کار مهمی که باید صورت بگیرد تجاری‌سازی و کاربردی کردن این مقاله‌ها است.    وزیر علوم خاطرنشان کرد: تاسیس 50 شرکت دانش‌بنیان در حوزه سلول‌های بنیادی در کشور امیدواری برای توسعه و تجاری‌سازی علوم به خصوص علم سلول‌های بنیادی را افزایش می‌دهد؛ با توجه به این که 6 هزار شرکت دانش بنیان در حوزه طب بازساختی در دنیا فعالیت می‌کند، ما نیز باید بیش از بیش این حوزه و شرکت‌های دانش‌بنیان خود را توسعه دهیم.    دکتر فرهادی نقش آموزش عالی در توسعه و تاسیس رشته‌های مدرن را بسیار تاثیرگذار عنوان کرد و گفت: در حال حاضر تاسیس رشته‌های مدرن که سلول‌های بنیادی و طب بازساختی نیز جزو آن‌ها محسوب می‌شوند، توسعه مراکز تحقیقاتی، کمک به برگزاری همایش‌های علمی و کارگاه‌های مختلف همچنین تاسیس پارک‌های فناورانه از جمله اقداماتی است که وزارت علوم در این زمینه انجام داده است تا آینده پزشکی و مدیریت کشور به دست نخبگان و این شرکتهای علمی رقم بخورد.    وزیر علوم همچنین در حاشیه برگزاری مراسم اختتامیه کنگره در جمع خبرنگاران اظهار کرد: در حوزه سلول‌های بنیادی و طب بازساختی کارهای خوبی در کشور انجام شده است، در واقع این علم یک رشته مشترک بین علوم مختلف ریاضی، پزشکی و مهندسی محسوب می‌شود. باید در این زمینه تمامی مراکز فعال‌تر وارد شوند.    فرهادی با بیان این‌که خوشبختانه امروزه همگامی و همراهی برای پیشرفت و توسعه در حوزه سلول‌های بنیادی و طب بازساختی وجود دارد، تصریح کرد: خدماتی که در شرکتهای دانش بنیان، مراکز آموزش عالی و تحقیقاتی ارائه می‌شود، نشان می‌دهد که این علم آینده خواهد داشت و می‌تواند در عرصه خدمات درمانی کمک‌های خوبی برای نیازمندان ارائه دهد.    انتهای پیام ,
مشاور نخست‌وزیر پاکستان در امور خارجی اعلام کرد: قصد داریم در تمامی نشست‌های بین‌المللی مربوطه به نشانه‌های خطرناک برنامه‌های هند برای اتمی کردن اقیانوس هند تاکید کرده و بگوییم که پاکستان کاملا آماده دفاع از مردم و مرزهای خود است.    به گزارش خبرگزاری دانشجویان ایران (ایسنا)، به نقل از خبرگزاری آسیا، سرتاج عزیز، مشاور نخست‌وزیر پاکستان در امور خارجی در بیانیه‌ای گفت: موشک‌های مجهز به کلاهک‌های اتمی هند که بر روی زیردریایی های اتمی مستقر شده‌اند تهدیدی برای امنیت دریایی 32 کشور ساحلی‌ کرانه منطقه اقیانوس هند محسوب می‌شوند و به همین خاطر اسلام آباد از سازمان ملل می‌خواهد تا به این موضوع رسیدگی کند.    سرتاج عزیز در بیانیه خود افزود: پاکستان پیشنهادی را برای مطرح کردن یک قطعنامه در جلسه امسال مجمع عمومی سازمان ملل در نظر دارد که در این پیشنهاد تبدیل اقیانوس هند به یک منطقه غیر اتمی را خواستار می‌شود.    وی تاکید کرد: پاکستان از 32 کشور ساحلی کرانه اقیانوس هند می‌خواهد تا از این اقدام حمایت کنند. این 32 کشور از جمله مالدیو، سری‌لانکا، بحرین، ایران، عراق، کویت، عمان، قطر، عربستان سعودی، امارات، مصر، آفریقای جنوبی،‌ استرالیا، اندونزی، مالزی، میانمار، سنگاپور و تایلند می‌شود.    سرتاج عزیز افزود: این موضوع از سوی تمامی قدرت‌های بزرگ جهان در نشست‌های دو جانبه و چند جانبه مطرح خواهد شد. ما قصد داریم در تمامی نشست‌های بین‌المللی مربوط به نشانه‌های خطرناک برنامه‌های هند برای اتمی کردن اقیانوس هند تاکید کنیم. پاکستان کاملا آماده است تا از مردم و مرزهای خود دفاع کند.    وی ادامه داد: علی‌رغم محدودیت منابع پاکستان یک بازدارنده اتمی محکم ساخته که دائما آن را به روز رسانی می‌کند. در همین حال برای تضمین امنیت دارایی‌های موشکی و اتمی این کشور تلاش‌های موفقیت آمیزی صورت گرفته است.    مشاور امور خارجه نخست‌وزیر پاکستان به سنا اطمینان داد: نیروهای مسلح و دانشمندان دفاعی این کشور کاملا هوشیار هستند و برای ارزیابی تهدیدهای استراتژیک و انجام واکنش‌های استراتژیک تمامی اقدامات احتیاطی را اتخاذ می‌کنند.    انتهای پیام ,
نماینده مردم اراک، کمیجان و خنداب در مجلس شورای اسلامی گفت: نگاه اعتقادی و باور دینی عمیق موجود در بین سربازان گمنام امام زمان(عج) موجب شده است تا امنیت بی‌بدیل و پایداری در کشور رقم بخورد.    محمدحسن آصفری در گفت‌وگو با خبرنگار خبرگزاری دانشجویان ایران(ایسنا)- منطقه مرکزی- افزود: اعتقاد و باور دینی موجود در بین سربازان گمنام امام زمان (عج) در واقع اعتقاد عملی به دین مبین اسلام و اعتقاد به نظام اسلامی و مردم است. چنین نگاهی مبتنی بر اعتقادات دینی در بین مجموعه‌های این چنینی سایر کشورها وجود ندارد.    وی بیان کرد: در سایه برخورداری از این باور دینی عمیق و اعتقاد عملی است که سربازان گمنام امام زمان(عج) با اقتدار و عزت اقدام به نشاندن هواپیمای حامل ریگی می‌کنند یا با عناصر جاسوسی برخورد کرده و آنها را دستگیر می‌کنند یا عوامل بمب‌گذاری در حرم رضوی دستگیر می‌شوند.    وی توانمندی بالا و هوشمندی بی‌نظیر سربازان گمنام امام زمان(عج) را از دیگر ویژگی‌های منحصر بفرد مجموعه وزارت اطلاعات در کنار نگاه اعتقادی آنان برشمرد و تصریح کرد: اگر امروز در ایران اسلامی شاهد برقراری امنیت پایدار هستیم که بسیاری از کشورهای دنیا حسرت آن را دارند، در سایه عملکرد قابل تحسین این عزیزان است که نظیر آن در دنیا وجود ندارد.    دبیر کمیسیون امنیت ملی و سیاست خارجی مجلس شورای اسلامی در ادامه با تاکید بر اینکه ایجاد امنیت پایدار لازمه برقراری توسعه پایدار است، افزود: اگر برای کشور تهدیدی پیش نیاید در آن موقع است که باید به دنبال تحقق اهداف توسعه‌ای بود.    وی با اشاره به فعالیت جریانات تکفیری و تروریستی در منطقه که با حمایت صهیونیست‌ها و سران سلطه شکل می‌گیرد، افزود: تمامی جریانات تروریستی برنامه نفوذ در کشور ایران را در سر می‌پرورانند اما در سایه تلاش‌های سربازان گمنام امام زمان(عج) است که این قبیل گروه‌های معاند انقلاب و اسلام اجازه نفوذ به کشور پیدا نمی‌کنند.    به گفته آصفری نگاه هوشیارانه نیروهای امنیتی کشورمان ترسی بر دل گروه‌های تروریستی افکنده است که هیچگاه اجازه نفوذ به داخل کشور پیدا نکرده و نخواهند کرد.    وی تاکید کرد: امروز چتر امنیتی که به همت سربازان گمنام امام زمان(عج) در نظام اسلامی گسترده شده حاصل اقتدار و اشرافیت اطلاعاتی نیروهای وزارت اطلاعات است که بر هیچ کسی پوشیده نیست و به مدد نیروهای مخلص و با ایمان این مجموعه مرزهای کشورمان کیلومترها خارج از محدوده جغرافیایی تعریف شده است.    نماینده مردم اراک، کمیجان و خنداب در خانه ملت خاطرنشان کرد: عملکرد وزارت اطلاعات در حوزه امنیت داخلی که متاثر از مجاهدت سربازان گمنام امام زمان(عج) است نشان داده است که نیروهای این مجموعه همواره یک گام جلوتر از معاندان هستند و با رصد دقیق تحرکات داخلی توطئه‌های آنان را نقش بر آب می‌کنند.    نیمه شعبان مصادف با سالروز ولادت با سعادت امام زمان (عج) به عنوان روز سربازان گمنام امام زمان(عج) نامگذاری شده است. ,
شورای پروانه نمایش خانگی با ساخت سه فیلمنامه موافقت کرد.    به گزارش گروه دریافت خبر ایسنا، بر اساس جلسه 26 اردیبهشت شورای پروانه نمایش خانگی که با حضور اکثر اعضا برگزار شد، با ساخت فیلم‌نامه‌های سه حرفی هشت عمودی به تهیه‌کنندگی و کارگردانی وحید بیطرفان ، سرزمین درناها به تهیه‌کنندگی مسعود طاهری و کارگردانی امیر حسین حاجی عرب و  بیوه سیاهپوش به تهیه‌کنندگی فرزین کمالی‌نیا و کارگردانی مشترک محسن رحمانی/ فرزین کمالی‌نیا موافقت به عمل آمد.    همچنین در این جلسه با ساخت دو عنوان فیلم کوتاه و یک عنوان فیلم مستند نیز موافقت به عمل آمد.          انتهای پیام             ,
مرد 30 ساله دلیجانی به علت عدم آشنایی با فنون شنا هنگام شنا در سد 15 خرداد دلیجان دچار غرق شدگی شد و جان خود را از دست.    به گزارش گروه دریافت خبر خبرگزاری دانشجویان ایران(ایسنا) – منطقه مرکزی – سرهنگ علی هاشمی فرمانده انتظامی دلیجان در اینباره گفت: بعد از ظهر روز پنج شنبه 30 اردیبهشت ماه سال جاری، گزارشی به مرکز فوریت های 110 شهرستان مبنی بر غرق شدگی فردی در سد 15 خرداد این شهرستان اعلام شد.    وی افزود: با اعلام این خبر بلافاصله تیم های امدادی و ماموران انتظامی در محل حادثه حاضر و مشاهد شد، جسد مردی 30 ساله بر روی آب سد غوطه ور است.    این مقام انتظامی بیان کرد: در ادامه تحقیقات پلیس، شاهدان حادثه اذعان کردند فرد حادثه دیده برای شنا داخل آب رفته که به علت عدم مهارت در شنا کردن، جان خود را از دست داده است.    سرهنگ هاشمی در پایان اظهار کرد: جسد متوفی از آب خارج و برای بررسی بیشتر به پزشکی قانونی منتقل شد.    انتهای پیام ,
بورس اوراق بهادار تهران در اولین روز معاملات هفته محتاطانه عمل کرد و با 35 واحد رشد مواجه شد.    به گزارش خبرنگار ایسنا، بورس اوراق بهادار تهران در ابتدای معاملات امروز با روندی افزایشی معاملاتش را شروع کرد و پس از 117 واحد افزایش، وارد فاز نزولی و در ادامه با فراز و فرودهای فراوانی رو به رو شد. در انتها برآیند این نوسانات 35 واحد بود تا اینکه شاخص کل به مقدار 76 هزار و 448 واحد رسید.    ارزش معاملات امروز تالار شیشه ای بالغ بر 166 میلیارد و 143 میلیون و 500 هزار تومان شد که این مبلغ ناشی از دست به دست شدن 621 میلیون و 973 هزار سهم و اوراق مالی قابل معامله طی 56 هزار و 513 نوبت معامله بود.    امروز شرکت ایران خودرو و گروه مپنا با 42 واحد افزایش، بیشترین تاثیر را در شاخص کل داشتند و پس از آنها سرمایه گذاری غدیر و فولاد خراسان از جمله شرکت های موثر در افزایش شاخص کل بودند.    همچنین پالایشگاه نفت بندر عباس با 39 واحد کاهش و فولاد مبارکه اصفهان با 24 واحد کاهش بیشترین تاثیر را در افت شاخص داشتند علاوه بر اینها کشتیرانی جهموری اسلامی ایران نیز از شرکتهایی بود که شاخص کل تالار شیشه ای را کاهش داد.    در پایان معاملات امروز نماد معاملاتی شرکتهای شیر پاستوریزه پگاه اصفهان، سیمان بهبهان، شیمی دارویی داروپخش، داروسازی زاگرس فارمد پارس، داده پردازی ایران، صنایع لاستیکی سهند شرکت البرز، دارو تولیدی لنت و ترمز ایران، داروسازی لقمان، کشت و صنعت پیاذر، سرمایه گذاری نفت و گاز پتروشیمی تامین، لامپ پارس شهاب، معادن بافق، آلومراد، بهنوش ایران، قند مرودشت و پتروشیمی شیراز متوقف شدند.    مشارکت ملی نفت ایران، کنترسازی ایران و مشارکت ملی سبزوار جزو بیشترین تقاضاهای امروز و سایپا آذین و دارو سازی فارابی و حمل و نقل بین المللی خلیج فارس از برترین عرضه های امروز بودند.    علاوه بر این در معاملات امروز آیفکس امروز با 6 واحد کاهش به مقدار 812.4 رسید.    انتهای پیام   ,
معاون علمی و فناوری رییس جمهور با بیان اینکه نیروی انسانی مهمترین سرمایه هر جامعه است، گفت: اگر به این نتیجه برسیم که نیروی انسانی مهمترین و اصلی‌ترین سرمایه یک کشور محسوب می‌شود باید بتوانیم به این سرمایه اهمیت بدهیم و بگذاریم آنها ریسک کنند تا اعتماد به نفس داشته باشند در این صورت است که به آنچه که می‌خواهیم دست پیدا می‌کنیم.    به گزارش خبرنگار علمی ایسنا، دکتر سورنا ستاری در مراسم اختتامیه نخستین جشنواره ملی و کنگره بین‌المللی علوم و فناوری‌های سلول‌های بنیادی و پزشکی بازساختی با تاکید بر این که سی و دو میلیون جوان در کشور وجود دارد، اظهار کرد: حدود 5 میلیون دانشجو و 13 میلیون دانش‌آموز در جامعه بیانگر این است که بهترین منابع و سرمایه برای دستیابی به توسعه در اختیار ما وجود دارد که باید بتوانیم این سرمایه را به ثروت و علم تبدیل کنیم.    وی افزود: آینده کشور با نفت، گاز و معدن اداره نمی‌شود بلکه به دست نیروی انسانی و نخبگانی خواهد افتاد که برای توسعه و پیشرفت جامعه تربیت شده‌اند.    دکتر ستاری در پایان خاطرنشان کرد: خوشبختانه گام‌های خوبی برای آموزش و تربیت نیروی انسانی در کشور برداشته شده است به طوری که برگزاری المپیاد دانش‌آموزی و تاسیس پژوهش‌سراها در آموزش و پرورش اتفاق خوبی برای تربیت نیروی انسانی است. امیدواریم این افراد در سیستم آموزش و پرورش کشور طوری تربیت شوند که بتوانند در آینده برای کشور هزینه بدهند.    به گزارش خبرنگار ایسنا، دکتر ستاری در حاشیه مراسم اختتامیه نیز توسعه و فعالیت در زمینه سلول‌های بنیادی را مهمترین اهداف معاونت علمی و فناوری ریاست جمهوری دانست و اظهار کرد: خوشبختانه پتانسیل‌های خوبی در زمینه علم طب بازساختی و سلو‌لهای بنیادی در کشور وجود دارد؛ به طوری که در حال حاضر 50 شرکت دانش‌بنیان در این حوزه تاسیس شده است که یک حرکت جدید به شمار می‌رود. امیدواریم در حوزه توسعه و تجاری‌سازی آن نیز گام‌های اساسی برداشته شود.    وی خاطرنشان کرد: در حوزه پژوهش و توسعه سلول‌های بنیادی و طب بازساختی با یکی از دانشگاه‌های برتر قراردادی را منعقد کردیم که نگاه جدیدی در حوزه پزشکی محسوب می‌شود. دنبال افزایش این قراردادها با دانشگاه‌های معتبر کشور هستیم.    دکتر ستاری یادآور شد:‌ تمامی قراردادهایی که با دانشگاه‌های برتر در حوزه سلول‌های بنیادی منعقد می‌شود، امسال اجرایی خواهد شد و معاونت علمی و فناوری ریاست جمهوری از همه مراکز و دانشگاه‌هایی که در این زمینه فعال باشند، حمایت می‌کند.    در پایان این مراسم که با حضور وزیر آموزش و پرورش، وزیر علوم و تحقیقات، معاون علمی و فناوری ریاست جمهوری و دبیر نخستین جشنواره ملی و کنگره بین‌المللی علوم و فناوری‌ها سلول‌های بنیادی برگزار شد از پیشکسوتان حوزه سلول‌های بنیادی، برگزیدگان مقاله، ایده و پایان‌نامه‌های برتر و همچنین از نفرات برتر المپیاد دانشجویی تقدیر و تشکر شد.    انتهای پیام ,
مردم با شرکت در چهارمین جشنواره چومچه خاتون در شهرستان کوثر استان اردبیل برای طلب باران، دعا و نعمت‌های خداوندی را شکرگزاری کردند.    به گزارش ایسنا، مراسم آیینی و سنتی طلب باران و شکرگزاری از نعمت‌های خداوندی با عنوان چومچه خاتون با حضور فرماندار شهرستان کوثر، معاون گردشگری این اداره کل، جمعی از مسؤولان استان اردبیل و با مشارکت مردم، در باغ شکوفه‌های بادام گیوی علیای شهرستان کوثر برگزار شد.    معاون گردشگری اداره کل میراث فرهنگی و گردشگری اردبیل، مراسم چومچه خاتون را یکی از آیین‌های سنتی دانست که در اعتقادات دینی اهالی شهر گیوی ریشه دارد و گفت: در این روز، اهالی شهر با اجرای مراسمی علاوه بر شکرگزاری از نعمات بی‌شمار خداوند و پخش آش دوغ نذری، از پرودگار طلب باران می‌کنند.    قادر تقی‌زاده هدف از برگزاری این جشنواره را حفظ و احیای سنت کهن اهالی این منطقه، مشارکت مردم و بخش خصوصی و معرفی و شناساندن آیین‌ها و سنت‌های کهن منطقه به نسل جدید دانست و گفت: برگزاری چنین جشنواره‌هایی باعث می‌شود تا ضمن حفظ و احیای آیین‌های قدیمی، نسل جدید با آیین‌های سنتی منطقه خود که در خطر فراموشی است، آشنا شود و آن را به نسل‌های آینده منتقل کنند.    او برگزاری این جشنواره‌ها را عامل مؤثری در جذب بیشتر گردشگر به شهرستان کوثر دانست و افزود: تداوم برگزاری چنین جشنواره‌هایی ضمن حفظ و احیای آیین‌های سنتی، به تحولی در توسعه گردشگری و اقتصادی این منطقه منجر می‌شود.    در ادامه این مراسم، کودکان اهالی شهر گیوی با لباس‌های محلی و سنتی خود به‌صورت نمادین، با به‌دست گرفتن چومچه گلین به‌عنوان عروس باران و خواندن دسته‌جمعی اشعار خاص این مراسم تحت عنوان چومچه خاتون نه ایستر الله دان یا غیش ایستر و کوبیدن در خانه‌های محله، هدایایی را برای تهیه آش نذری جمع کردند.    علاوه بر نمایش نمادین مراسم آئینی چومچه خاتون برای طلب باران، اجرای بازی‌های بومی محلی، موسیقی عاشیقلار، پخت نان محلی و توزیع آش دوغ نذری، اهدای جوایز مسابقات و برپایی آلاچیق عشایری و غرفه‌های مختلف صنایع دستی گلیم، سفال و معرق و غرفه غذاهای سنتی و نان محلی از دیگر برنامه‌های جانبی این جشنواره بود.    انتهای پیام ,
مدیرعامل خانه هنرمندان ایران درگذشت پرویز کلانتری را تسلیت گفت.    به گزارش ایسنا، در پیام مجید رجبی معمار آمده است: پرویز کلانتری، انسانی شریف و هنرمندی بزرگ که در این دیار به نقاش کویر شهره بود، پس از تحمل رنج بیماری، سرانجام هنرمندانه پرواز کرد و از میان ما رفت.    او از میان ما رفت، ولی نقاشی‌ها، تصویرگری‌ها و تابلوهای کاهگلی‌اش که زندگی مردم کویر را در خود داشت، در میان ما تا ابد به یادگار خواهد ماند.    امید که روح لطیفش قرین لطف و رحمت الهی بوده، بازماندگانش در غم از دست دادن آن هنرمند فقید، صبور و شکیبا باشند.     ~.~.~.~.~.~.~.~.~    مدیرعامل موسسه توسعه هنرهای معاصر درگذشت پرویز کلانتری - نقاش، تصویرگر و نویسنده پیشکسوت - را تسلیت گفت.    به گزارش ایسنا، در پیام تسلیت مهدی افضلی آمده است: انالله و انا الیه راجعون. با اندوه فراوان، خبر رسید که استاد پرویز کلانتری نیز از جمع اهالی هنر شریف هنرهای تجسمی کشور، رخت سفر بربست. پیشکسوتی فروتن از زمره‌ی بزرگان هنر ایران زمین که با ذوقی لطیف روایت‌گر کویرهای ایران بود و آثارش همواره پیوندهایی دلنشین و خاطره‌انگیز با روح و جان مردم داشت.    درگذشت این هنرمند عزیز را به بازماندگان محترم او و نیز خانواده هنرهای تجسمی کشور تسلیت می‌گویم و از خداوند متعال برای آن مرحوم روحی شاد و آرام طلب دارم.    به گزارش ایسنا، پرویز کلانتری، نقاش و تصویرگر پیشکسوت، شامگاه 31 اردیبهشت‌ماه پس از تحمل یک دوره بیماری، در سن 85 سالگی درگذشت.    کلانتری، هنرمند نقاش، نویسنده و روزنامه‌نگار، متولد سال 1310 در زنجان و دانش‌آموخته‌ی دانشکده‌ی هنرهای زیبای دانشگاه تهران بود. مدیریت کانون پرورش فکری کودکان و نوجوانان، شرکت در نمایشگاه‌های گروهی و انفرادی متعدد در داخل و خارج از ایران و انتشار چند مجموعه داستان، بخشی از فعالیت‌های کلانتری بود. همچنین یکی از آثارش در فهرست تمبرهای ویژه‌ی سازمان ملل به چاپ رسیده و تابلوی مشهور شهر ایرانی او در مقر سازمان ملل در نایروبی قرار دارد.    او به‌جز نقاشی و تصویرگری، داستان‌نویسی و روزنامه‌نگاری را نیز تجربه کرد و فعالیت‌های هنری مختلفی را در کارنامه‌ی کاری خود به ثبت رساند.    انتهای پیام ,
اتاق، یک گالری کوچک از عکس‌های دهه 60 است، یک آلبوم دیواری، که به در و دیوارش عکس چسبانده‌اند. توی جاکتابی هم یک قاب چوبی خالی به کتاب‌ها تکیه داده‌اند. اتاق، پر از یادگاری است، از خرمشهری که بود و خرمشهری‌هایی که رفتند.    جاسم عساکره، 47 ساله، بیکار    دم در خانه‌اش ایستاده و آواز می‌خواند. صدایش در ظهر می‌پیچد. خانه یکی از همان تصرفی‌های کوی آریا است. پیرتر از سن و سالش می‌زند. می‌گوید که انقلاب را یادش می‌آید، آتش‌سوزی سینما رکس را یادش می ‌آید. اول جنگ را یادش می‌آید. می‌گوید هنوز سیبیل در نیاورده بوده که به جبهه رفته.    جنگزده که شدند، رفتند اصفهان و اولین اعزامش از اصفهان بوده ولی خرمشهری است. وقتی جنگ می‌شود سه ماه در شادگان زیر چادر سر کرده‌اند، یک خانواده 63 نفری. بعد از آن رفته‌اند به شهرضای اصفهان. شهرضا آن زمان اردوگاه نداشته و خانواده تعصبی عساکره مجبور بودند همه‌ جا با هم باشند.    از آن زمان که یاد می‌کند می‌گوید یادش نه خیر. می‌گوید یک پیکان 56 سبز چمنی داشتیم. آن موقع اگزوزش را عوض کردیم، شد 33 هزار تومان، پیکان 56 سبز چمنی...    می‌گوید که شما جنگ را دیده‌اید؟ شما فقط دیده‌اید که بمب‌ها کجا افتاده، ولی ما جور دیگری جنگ را دیدیم. ما سرد و گرم و ملایم و جزر و مد را دیدیم. بعد از 28 سال زندگی، زنم چهار سال پیش گذاشت و رفت. ما از 16 سالگی با هم زندگی کردیم ولی او به جایی رسید که درخواست طلاق داد. چرا؟ چون گفت: این همه سال اشتباه کردی. خطا کردی. همه زمین گرفتند. کاره‌ای شدند. تو هنوز می‌گویی از مردان بی‌ادعایی؟    من 10، 12 سال بدون بیمه کار کردم. سال 83 در شهرداری استخدام شدم. روی ماشین زباله شهرداری کار می‌کردم. مرا بیمه نمی‌کردند، بدون تسویه حساب آمدم بیرون، دو حقوق و سه اضافه‌کار هم طلب دارم. حالا با همه قهرم. برای مسئولان نامه می‌نویسم ولی نمی‌فرستم. آنها اگر بخوانند گریه‌شان می‌گیرد.    تمام زندگی‌ام از بیرون جالبناک است. ولی داخلش وحشتناک. زن و بچه‌ای که یک عمر سکان‌دارشان بوده‌ای می‌گذارند می‌روند. حالا نه لنجی، نه کشتی، نه سکانی، نه دولابی.    من در هفده سالگی پدر شدم. ندا برج 4 سال 65 به دنیا آمد. آن موقع به اجبار زنم دادند. دخترعمو و پسرعمو بودیم. نمی‌خواستند بگذارند من به جبهه بروم، این بود که برایم زن گرفتند. ولی دو ماه بعدش گذاشتم رفتم جبهه. آن موقع زنم باردار بود، نمی‌دانستم. وقتی دخترم به دنیا آمد، پدرم در گوشش اذان گفت و گفت که اسم تو را ندا می‌گذارم، پدرت را ندا کن که بیاید. من برگشتم ولی باز هم رفتم جبهه.    تازه جنگ که تمام شد، 5 ماه بعد از جنگ سربازی هم رفتم. اولین دوره‌ای بود که نیروی دریایی جمهوری اسلامی سرباز می‌گرفت. در طول 8 سال جنگ، نیروی دریایی هیچ سربازی نگرفته بود. آن موقع ما رفتیم منطقه دوم دریایی که بوشهر است.    می‌دانید چرا جگرم از همه چیز می‌سوزد؟ چون با پارتی سر کار نرفتم. من برج 11 سال 68 به خرمشهر برگشتم. می‌گفتند بازسازی را چیزی مثل جنگ بدانید. ما از فاو زنده برگشتیم، آنجا که دوازده نفر را جلوی چشم ما با گیوتین زدند. خدا خوب جواب مرا داد. گفت که شهیدت نمی‌کنم. ولی کاری به سرت در می‌آورم که از شهادت کمتر نباشد. اگر شهید می‌شدم، برای ندا و مادرش بد می‌شد. نمی‌خواستم بمیرم به خاطر اینها.    وقتی رفته بودم برای اعزام اسم بنویسم، مسئول ثبت‌نام به من گفت: چی بلدی؟ اسمت را کدام قسمت بنویسم؟ گفتم هر چه می‌خواهی بنویس. بنویس رزمی، ما خرمشهری‌ها از وقتی به دنیا می‌آییم، رزمی می‌آییم.    مرا فرستادند گزپیچی. آنجا واحد تعاون بود که اصفهانی‌ها به آن می‌گفتند گزپیچی. ما شهدا را کفن می‌کردیم و به ستاد معراج شهدا تحویل می‌دادیم. 45 روز گزپیچی بودم، دیوانه شدم، کارم را عوض کردند. راستی راستی رزمی شدم، آن موقع 16 سالم بود.    توی جبهه به من می‌گفتند عرب فضوله. حاج علی نوروزی، حاجی ما بود در جبهه. چند سال پیش او را همین خرمشهر دیدم. کنار پل بودم. او با خانواده‌اش آمده بود خرمشهر. دیدم یکی از آن دور صدا می‌زند عرب فضوله، عرب فضوله! مرا شناخته بود، از بس زیر دستش فضولی می‌کردم. خوشحال شدیم همدیگر را دیدیم.    من حاج همت را دیده‌ام، از نزدیک او را دیده‌ام. از افتخارات زندگی‌ام است. برای خودم خیلی ارزش دارد. شاید آنها که دور و برم هستند، برایشان مهم نباشد ولی وقتی فشارهای زندگی به سراغم می آید و می‌بینم دور و بری‌ها برایم تره هم خورد نمی‌کنند، به همین چیزها فکر می‌کنم وگرنه ما که جزم همان مردان بی‌ادعا هستیم.    عرب فضوله جبهه فاو، با جثه ریزه‌اش، حالا رو به پیری می‌رود. از آن روزها، کیفی دارد پر از عکس، یک عالمه یادگاری از جبهه. از هر جیب کیف یک دسته عکس بیرون می‌کشد. پشت هر عکس تاریخی که عکس را برداشته‌اند، نوشته شده. خیابان اصلی فاو، مسجد فاو، بازار ماهی‌فروشان فاو ... و عکس‌های عروسی‌ها و مهمانی‌های خانوادگی‌شان در خرمشهر قبل از جنگ و بعدش در سال‌های جنگزدگی. اگر این عکس‌ها یک روز گم شوند از آن روزها چه می‌ماند؟    همین حالا زن و بچه‌هایش از بی‌ادعایی او کلافه شده‌اند، گذاشته‌اند و رفته‌اند در خانه دیگری زندگی می‌کنند و او در این خانه تصرفی یک اتاق دارد با کتاب‌هایش و عکس‌هایش. دست‌هایش سیاه و روغنی است. سرش را با کار تعمیرات گرم می‌کند. محمد پسر کوچکش به او سر می‌زند. محمد را خیلی دوست دارد. ندا را و مصطفی را. یک‌ریز از آنها حرف می‌زند. می‌گوید پسر اولم که به دنیا آمد، می‌خواستم اسمش را بگذارم محمدمصطفی، ولی اداره ثبت‌احوال اجازه نداد. گفتند که اسم دوتایی نمی‌گذاریم. من به آنها گفتم که اسم همرزمم همین بود، محمدمصطفی ملکیان؛ همرزمم بود. در فاو شهید شد.    محمد عساکره، 21 ساله، بیکار    محمد آرام است. دیپلم ندارد. سربازی رفته است. بیکار است. این خانه جایی است برای آرام گرفتن کنار پدر، این خانه تصرفی غمگین. محمد در اتاق پدر دستگاه‌های ساده برقی سر هم می‌کند، سرگرمی‌اش است. و به عکس‌های قدیمی می‌گوید یادگاری‌های بابام از جنگ.    گزارش از: افسانه باورصاد، ایسنای خوزستان    انتهای پیام ,
معاون عمران و محیط زیست سازمان صنایع کوچک و شهرک های صنعتی ایران، فعال شدن تعداد قابل توجهی از واحدهای صنعتی و توانمند شدن آنها را به معنی نیاز به زیرساخت و خدمات رسانی سریع شرکت شهرکهای صنعتی برشمرد.    به گزارش خبرنگار ایسنا در قم، محمدزاده امروز در حاشیه بازدید از شهرکهای صنعتی و پروژه‌های عمرانی قم، گفت: در سالی که توسط مقام معظم رهبری بعنوان اقتصادمقاومتی و اقدام و عمل نامگذاری شده است، فعالیت مجموعه ها باید بگونه ای باشد که شاهد حرکتی مضاعف نسبت به دستورالعمل ها و شاخص های جاری در هرسال باشد.    معاون عمران و محیط زیست سازمان صنایع کوچک، صرفه جویی در هزینه ها و بالا بردن بهره وری را از برنامه های سال جاری عنوان کرد و ادامه داد: تجمیع و اولویت بندی اجرای پروژه ها، انضباط مالی، شفاف سازی و سرعت بخشی به روند خدمات رسانی، کمک می کند تا ضمن تحقق زمینه های اقتصاد مقاومتی، رضایت سرمایه گذاران نیز محقق شود.    وی تکریم، احترام و خدمت بی منت به تولید کنندگان را سرلوحه کار شرکت های استانی برشمرد و بیان کرد: بدنبال آن هستیم که با رفتار و خدمت رسانی خود اعلام کنیم که امسال سال ویژه ای است و برای این مهم لازم است تا از پاسخگویی گرفته تا خدمت رسانی به واحدهای صنعتی و تسهیل در امور به گونه ای اقدام شود که نتیجه آن ایجاد امید در سرمایه گذاران باشد.    وی تلاش شرکت های استانی در حل مشکلات و خواسته های واحدهای تولیدی را مدنظر قرار داد و تصریح کرد: باید از تمام ظرفیت استان برای پیشبرد اهداف توسعه تولید، اشتغال و کار استفاده شود و سازمان صنایع کوچک نیز همواره آماده پشتیبانی و کمک رسانی و تسهیل در روند اجرای دستورالعمل ها و درخواست های اعلامی است.    محمدزاده در بخش دیگری از سخنان خود فعال سازی واحدهای راکد و نیمه فعال را مد نظر قرار داد و افزود: فعال شدن تعداد قابل توجهی از واحدهای صنعتی و توانمند شدن آنها به معنی نیاز به زیرساخت و خدمات رسانی سریع شهرکهای صنعتی است که از امروز باید پیش بینی های لازم انجام شود تا در مسیر حرکت واحدهای تولیدی شاهد مشکلات جدید و یا کمبودی در زیرساخت ها نباشیم.    وی همکاری و مساعدت سایر دستگاههای خدمت رسان به بخش صنعت و تولید با شرکت شهرکهای صنعتی را خواستار شد و گفت: خوشبختانه در کشور و بخصوص استان قم این همکاری قابل لمس است ولی همان گونه که رهبر معظم انقلاب نیز فرمودند ما باید کاری ویژه در سال جاری انجام دهیم.    انتهای پیام ,
معاون پرستاری وزارت بهداشت، دستاورهای حضور نمایندگان پرستاری ایران در اجلاس جهانی پرستاری کشورهای جهان را تشریح کرد.     به گزارش سرویس سلامت ایسنا ، محمد میرزابیگی در خصوص اهمیت حضور ایران در اجلاس پرستاری کشورهای جهان که هر دو سال یکبار و قبل از اجلاس سازمان بهداشت جهانی با وزرای بهداشت کشورهای جهان برگزار می شود، گفت: در این نشست تمام مسئولان پرستاری کشورهای جهان درباره آخرین وضعیت مراقبت های پرستاری کشورها بحث و تبادل نظر می کنند و خروجی آن در قالب بیانیه پایانی در اختیار اجلاس وزرای بهداشت کشورهای دنیا قرار می گیرد و اثر کارآمدی بر آن اجلاسیه نیز دارد.    وی ادامه داد: اجلاسیه 2016 پرستاری که با ترکیب سه جانبه(TRIAD) برگزار می شود، مسئولان پرستاری عرصه‌های دولتی و غیردولتی کشورها را گرد هم آورده است تا درباره استراتژیهای جهانی مراقبتهای پرستاری و نقش و تاثیر پرستاران بحث و تبادل نظر کنند.    به گفته وی، در اجلاس پرستاری کشورهای جهان، در خصوص نقش مراقبتهای پرستاری و پرستاران درباره مسائل مهمی چون (PHC،UHC،NCD، SDGsسالمندی، بحرانها) بحث و بررسی می شود و کشورهای مختلف نیز نمونه فعالیتهای خود در هرکدام از زمینه‌های یاد شده را بیان می کنند.    معاون پرستاری وزارت بهداشت در ادامه، بحث درباره مسائل فراگیر جهانی مانند کمبود پرستار و ولزوم نیروی کارمناسب را یکی دیگر از اولویتهای این نشست جهانی عنوان کرد و ادامه داد: جیم کمپل، مدیر کل دپارتمان نیروی انسانی سازمان بهداشت جهانی در این اجلاس اعلام کرد که دنیا تا سال 2030 به چهل میلیون نیرو در نظام های سلامت نیاز دارد و در این بین فقط کشورهای آسیایی به تنهایی باید 18میلیون نفر را به نظام های سلامت خود بیفزایند که پرستاران بیش از 70 درصد ازاین نیروها را تشکیل می دهند، بنابراین کمبود پرستار مشکل و حتی بحران جهانی است.    وی افزود: در این اجلاس بر نقش و جایگاه نیروهای حرفه‌ای و رده های مختلف مراقبتهای پرستاری به ویژه در نظام مراقبت های اولیه نیز تاکید زیادی صورت می گیرد.    میرزابیگی از نهایی شدن بیانیه این اجلاس با برگزاری نشستهای منطقه‌ای سازمان بهداشت خبر داد و گفت: در نشست منطقه مدیترانه شرقی سازمان بهداشت جهانی (امرو) که چندی پیش در ابوظبی برگزار شد، مدیرکل ارتقای سلامت معاونت پرستاری به عنوان نماینده وزارت بهداشت کشور حضورفعال وتاثیرگذاری داشت. در حال حاضر نیز در شهر ژنو نیز هیئت ایرانی وزارت بهداشت، در محتوای بیانیه تاثیرات مهمی گذاشته است.    معاون پرستاری وزارت بهداشت همچنین تصریح کرد: برنامه‌های معاونت پرستاری ضمن رعایت چارچوب وقواعد برنامه های جهانی و باتوجه به نیازهای کشور و همچنین با اطلاع از خط سیر و روند جهانی برنامه های مراقبتهای پرستاری، در برنامه های کلان وزارت بهداشت گنجانده شده است.    بنابر اعلام روابط عمومی معاونت پرستاری وزارت بهداشت، میرزابیگی به ملاقات‌های چند جانبه هیئت پرستاری وزارت بهداشت با برخی از مسئولان پرستاری کشورهای مختلف از جمله روسیه، کشورهای اروپایی، فلسطین، عراق، کشورهای حوزه خلیج فارس با محوریت عمان، کشورهای تایلند، مالزی، اندونزی و کشورهای قاره آفریقا ، همچنین مدیران کل و مسئولان منطقه‌ای سازمان بهداشت جهانی ومدیران دپارتمانهای مختلف سازمان بهداشت جهانی اشاره کرد و گفت:    قطعی شدن برنامه حضور مسئولان پرستاری کشورهای منطقه  امرو در ایران دراوائل سال 2017 با دستورکارمشخص و همچنین دعوت از سایر مدیران کل و مسئولان پرستاری منطقه ای سازمان بهداشت جهانی برای حضور در اجلاسیه مذکور از دستاوردهای این دیدارها بود. برای این اقدام نیز چندماه قبل ، وزیر بهداشت ضمن موافقت، اقدامات رسمی را انجام داده اند.    به گفته وی توافق با مسئولین پرستاری کشور روسیه برای تبادل تجربیات و انجام برنامه های مشترک، تبادل دانشجو و سایر اقدامات حرفه ای مشترک ، توافق با بزرگترین انجمن بین المللی پژوهشی پرستاری درباره انجام اقدامات پژوهشی و دنبال کردن برنامه های اجرایی، علمی و آموزشی مشترک نهایی نیز از دیگر نتایج این دیدارها بود.    میرزابیگی همچنین تصریح کرد: درگفتگو بانمایندگان کشورها درزمینه تعلیم و تربیت مدیران توانمند درعرصه های اجرایی پرستاری ، بازتعریف روش های مراقبت پرستاری، توسعه پرستاری جامعه نگرباعنایت به نیازهای اساسی مردم ، بیماران ونظام های سلامت ضمن معرفی توانمندی های علمی ، آموزشی ،پژوهشی وحرفه‌ای کشور، براستفاده متقابل از توان همدیگر تاکید شد.    انتهای پیام ,
اصغر فرهادی همزمان با رونمایی فیلمش در جشنواره‌ی فیلم کن ،درباره‌ی فیلم‌سازی‌اش و ارتباط فیلم جدیدش با نمایشنامه‌ی آرتور میلر سخن گفت.      به گزارش خبرگزاری دانشجویان ایران (ایسنا)، اصغر فرهادی با هفتمین فیلم بلند سینمایی‌اش فروشنده، برای دومین بار شانس خود را برای کسب جایزه نخل طلای بهترین فیلم جشنواره کن می‌آزماید.    در زیر مصاحبه فرهادی با سایت رسمی جشنواره کن را می‌خوانیم:       **پس از ساخت فیلم گذشته در فرانسه و به زبان فرانسوی، چرا برای ساخت فیلم فروشنده به تهران بازگشتید؟     زمانی که ساخت فیلم گذشته را به پایان بردم، کار روی داستانی را شروع کردم که در اسپانیا روی می‌دهد. لوکیشن‌ها را انتخاب کردیم و متن کامل فیلمنامه را بدون دیالوگ نوشتم. در مورد این پروژه با تهیه‌کنندگان و بازیگران اصلی صحبت کردیم اما جمع کردن کل تیم سازنده فیلم به یک سال زمان نیاز داشت و من نیز خوشحال شدم که می‌توانم در این فرصت، فیلمی در ایران بسازم. خیلی راحت نبودم دو فیلم پشت سر هم در خارج از ایران بسازم و از ساخت فیلم در کشورم فاصله بگیرم اما حالا همه چیز خوب است و من به پروژه فیلمم در اسپانیا خواهم پرداخت.       **ایده ساخت فیلم جدیدتان چگونه شکل گرفت؟   مدتی بود از داستان ساده‌ای که در ته ذهنم بود یادداشت‌برداری می‌کردم و زمانی که فرصت ساخت فیلم در ایران مهیا شد، تمام یادداشت‌هایی را که در طول مدت یک سال نوشته بودم را جمع کردم. همیشه دوست داشتم فیلمی بسازم که در دنیای تئاتر روی می‌دهد. زمانی که جوان‌تر بودن تئاتر کار می‌کردم و این برای من خیلی بامعنا بود. داستان برای محیط تئاتر ایده‌آل است بنابراین شروع به نوشتن سناریویی درباره بازیگران یک نمایش کردم.              **فروشنده را چگونه توصیف می‌کنید؟ آیا این یک داستان درباره انتقام یا شرافت از دست رفته است؟     برایم واقعا دشوار است که بخواهم فروشنده را توصیف یا خلاصه کنم و حتی بگویم این داستان شخصا برای من چه معنایی دارد. همه چیز بستگی به چهارچوب ذهنی خاص مخاطب دارد؛ اگر به فیلم به عنوان یک تفسیر اجتماعی نگاه کنید، این عناصر را به خاطر می‌آورید، شاید فرد دیگری آن را به عنوان یک داستان اخلاقی و یا از زاویه دیدی کاملا متفاوت ببیند. آنچه می‌توانم بگویم این است که این فیلم یک بار دیگر به پیچیدگی‌های روابط انسانی بویژه درون خانواده می‌پردازد.       **در آغاز فیلم، عماد و رعنا یک زوج معمولی هستند، آیا این دو شخصیت نمونه‌ای از ایرانی‌های متعلق به قشر متوسط جامعه هستند؟     عماد و رعنا یک زوج طبقه متوسط ایرانی هستند و نمی‌توان گفت آنها نماینده اکثریت زوج‌ها در این طبقه اجتماعی هستند. این شخصیت‌ها تنها به گونه‌ای خلق شده‌اند که مخاطب فکر نکند که آنها با بسیاری از افرادی که اطرافشان زندگی می‌کنند متفاوت هستند. آنها یک زوج معمولی با ویژگی‌های خودشان هستند اما خود را در شرایطی می‌یابند که ابعاد غیرمنتظره‌ای از شخصیت‌شان آشکار می‌شود.         **عنوان اصلی فیلم یادآور نمایشنامه نوشته آرتور میلر است که عماد و رعنا در حال تمرین کردن ان با دوستانشان هستند. چرا این نمایشنامه را انتخاب کردید؟     زمانی که دانشجو بودم مرگ فروشنده را خواندم و بسیار تحت تاثیر آن قرار گرفتم، احتمالا به دلیل آن‌ چه درباره روابط انسانی می‌گوید. این نمایشنامه بسیار غنی است که امکان چندین خوانش متفاوت از آن را ممکن می‌سازد. مهمترین بُِعد آن نقد اجتماعی از دوره‌ای از تاریخ است، زمانی که تغییر ناگهانی آمریکای شهری موجب نابودی یک طبقه اجتماعی شد. مردمی که نتوانستند خود را این تغییر سریع وفق دهند، خُرد شدند. از این نقطه نظر، این نمایشنامه با شرایط کنونی کشورم بسیار مشابه است. چیزها با سرعت سرسام‌آوری در حال تغییر هستند.           یکی دیگر از ابعاد این نمایشنامه، پیچیدگی روابط اجتماعی درون خانواده و بویژه زوج متشکل از فروشنده و لیندا است. این فیلم علاوه بر جذابیت عاطفی، بسیار تکان‌دهنده است و مخاطب را به تفکر درباره پرسش‌های ظریفی وامی‌دارد. زمانی که تصمیم گرفتم بازیگران اصلی فیلم متعلق به یک گروه تئاتر باشند، اثر آرتور میلر خیلی برایم جذاب بنظر رسید تا جایی که به من اجازه داد رابطه‌ای موازی میان آن و زندگی شخصی زوج درون فیلم ایجاد کنم. عماد و رعنا روی صحنه تئاتر در نقش مرد فروشنده و لیندا بازی می‌کنند و در زندگی شخصی نیز بدون آن که متوجه باشند با مرد فروشنده و همسرش مواجه می‌شوند و باید برای سرنوشت آن تصمیم بگیرند.         **شما از طریق تراس آپارتمان جدید شخصیت‌ها در فیلم چشم اندازی از توسعه آشفته تهران ارائه داده‌اید، آیا این چشم انداز شخصی شما از شهری است که در آن کار و زندگی می‌کنید؟     تهران امروز خیلی شبیه به نیویورکی است که میلر در ابتدای نمایشنامه توصیف می‌کند؛ شهری که چهره آن به سرعت در حال تغییر است و هر چیز قدیمی را نابود می‌کند، باغ‌ها و گلزارها جای خود را به برج‌ها می‌دهند. این دقیقا همان محیطی است که فروشنده در آن زندگی می‌کند و یک رابطه موازی دیگر میان نمایشنامه و فیلم است. تهران به سرعت و به شکلی دیوانه‌وار، آنارشیستی و غیرمنطقی در حال تغییر است. زمانی که فیلمی روایتگر داستان یک خانواده است، مسلما خانه نقش مهمی ایفا می‌کند. موضوعی که پیش از این در دیگر آثارم نیز توجه کردم، این بار هم خانه و شهر نقش اساسی در فیلم دارند.      انتهای پیام   ,
بزرگترین لابی اسلحه درآمریکا از دونالد ترامپ، میلیاردر جنجالی و نامزد جمهوری‌خواهان درانتخابات مقدماتی ریاست جمهوری حمایت کرد. هم‌زمان هیلاری کلینتون همراه با خانواده خود به دیدار خانواده‌های قربانیان سلاح شخصی می‌رود.  به گزارش خبرگزاری دانشجویان ایران(ایسنا)، به نقل از شبکه خبری دویچه وله، دونالد ترامپ، میلیاردر جنجالی در مبارزه برای دستیابی به نامزدی حزب جمهوری‌خواه و نیز ریاست جمهوری آمریکا می‌تواند بر روی پشتیبانی انجمن ملی اسلحه (National Rifle Association) حساب کند. این انجمن بزرگترین لابی و تشکیلات برای ترویج خرید، نگهداری و استفاده از سلاح شخصی در آمریکاست.  کریکس کوکس، مدیر عامل انجمن ملی اسلحه در سخنانی در کنگره سالانه این انجمن در ایالت کنتاکی گفت او در اعلام پشتیبانی از ترامپ، از سوی میلیون‌ها عضو این انجمن سخن می‌گوید. گفته می‌شود انجمن ملی اسلحه ۴ میلیون عضو دارد.  دونالد ترامپ نیز در سخنرانی خود در کنگره انجمن ملی اسلحه گفت، اگر رئیس جمهور شود از حق قانونی آمریکایی‌ها برای داشتن و استفاده از سلاح دفاع خواهد کرد.  ترامپ افزود: هیلاری کلینتون، نامزد احتمالی دموکرات‌ها، یک نامزد ضداسلحه در تاریخ آمریکا است و می‌خواهد این حق بنیادی آمریکایی‌ها را از بین ببرد. ترامپ سپس فریاد برآورد: ما اجازه چنین کاری را نخواهیم داد.  هیلاری کلینتون، نامزد پیشتاز دموکرات‌ها، بر خلاف ترامپ به‌شدت در تلاش است که قانون مالکیت سلاح شخصی را سخت‌تر کند و به‌طور مرتب با خانواده خود به دیدار قربانیان استفاده از سلاح شخصی می‌رود. او امروز (شنبه) در فلوریدا بار دیگر با خانواده‌هایی دیدار خواهد کرد که فرزندان خود را در تیراندازی‌های دارندگان اسحله شخصی از دست داده‌اند.  برآمدها و اظهارات متفاوت نامزدهای احتمالی ریاست جمهوری آمریکا نشان می‌دهد که موضوع مالکیت اسلحه جامعه آمریکا را به‌شدت به دو جبهه متفاوت تقسیم کرده است. هیلاری کلینتون خواستار آن است که سوابق متقاضیان سلاح شخصی پیش از خرید به دقت و به‌طور کامل مورد بررسی قرار گیرد، ترامپ اما به‌طور خستگی‌ناپذیر گواهی‌نامه داشتن سلاح شخصی خود را به رخ دیگران می‌کشد.  باراک اوباما، رئیس جمهور آمریکا در سال ۲۰۱۳ تلاش فراوانی به خرج داد تا لایحه اصلاحی قانون حمل سلاح را به‌تصویب برساند، لایحه‌ای که خرید و حمل سلاح شخصی، به‌ویژه سلاح‌های نیمه اتوماتیک را محدود می‌ساخت، اما در این کار ناکام ماند.  مالکیت سلاح در آمریکا سنتی دیرینه است و حدود ۲۵۰ سال سابقه دارد. طبق متمم دوم قانون اساسی ایالات متحده، افراد برای دفاع شخصی اجازه حمل سلاح دارند. در این متمم، حق مردم در نگاهداری و حمل اسلحه، غیرقابل تعدی شناخته شده است.  طبق آمارهای سال ۲۰۱۲ حدود ۲۷۰ میلیون اسلحه شخصی در اختیار مردم آمریکاست. در نیمی از ایالات این کشور شهروندان اجازه حمل قانونی سلاح در فضای عمومی را دارند. به‌طور متوسط روزانه بیش از ۳۰ نفر در این کشور در تیراندازی با سلاح‌های شخصی جان خود را از دست می‌دهند.  انتهای پیام ,
سرپرست اداره میراث‌ فرهنگی، صنایع‌ دستی و گردشگری شهرستان میامی گفت: نهمین جشنواره سفر به دشت شقایق‌های کالپوش با استقبال گردشگران برگزار شد.    به گزارش ایسنا، محمدصادق رضویان اظهار کرد: این جشنواره 31 اردیبهشت‌ماه، با حضور گردشگران، علاقه‌مندان و جمعی از مدیران ارشد استان از جمله استاندار سمنان، مدیرکل میراث فرهنگی، صنایع دستی و گردشگری استان و مدیرکل اداره ورزش و جوانان برگزار شد و هدف از آن، آشنا کردن گردشگران با جاذبه‌های طبیعی شهرستان میامی، بویژه مناطق نمونه گردشگری بود.    او ادامه داد: بازدید از مناطق نمونه گردشگری دشت شقایق، جنگل دشت شاد، جنگل و آبشار نام نیک و دیگر جاذبه‌های طبیعی منطقه، اجرای موسیقی محلی، چوب بازی و ... از جمله برنامه‌های این جشنواره بود.    رضوی اضافه کرد: عرضه صنایع دستی و محصولات محلی شهرستان میامی از جمله دوغ، کشک و ... در غرفه‌های عرضه سوغات از دیگر برنامه‌های این جشنواره بود.    بخش کالپوش در فاصله 140 کیلومتری شمال شهر میامی قرار دارد. این منطقه سرسبز و خوش آب‌وهوا با 14 هزار هکتار جنگل، 30 هزار هکتار مرتع و 34 هزار هکتار مزارع زیرکشت با بارندگی کافی و اراضی مستعد برای کشاورزی و جنگل‌داری، در فصل بهار با دشت‌های مملو از گل شقایق، در شهریور ماه با گل‌های آفتابگردان و با مناظر زیبا پذیرای گردشگران است.    قرار گرفتن در مجاورت پناهگاه حیات‌وحش خوش‌ییلاق و پارک ملی گلستان از دیگر قابلیت‌های گردشگری این منطقه است.    راه فرعی میامی به کالپوش مسیر دسترسی به این منطقه است. جنگل‌ها و دیم‌زارهای منطقه کالپوش در حوزه استحفاظی استان سمنان و آبریز شمالی کشور (حوزه آبریز سد گلستان) واقع شده‌اند.    انتهای پیام   ,
‌مدیرکل میراث فرهنگی، صنایع دستی وگردشگری کهگیلویه وبویراحمد از کمبود نیروی یگان حفاظت میراث فرهنگی در این استان خبرداد.    به گزارش خبرنگار خبرگزاری دانشجویان ایران(ایسنا)، منطقه کهگیلویه و بویراحمد، محمود باقری در مراسم تجلیل از نیروهای یگان حفاظت ‌اداره کل میراث فرهنگی، صنایع دستی وگردشگری استان افزود: در سطح این استان 30نفر نیروی یگان حفاظت داریم که متاسفانه این تعداد نیرو برای استان کوهستانی و صعب العبور کهگیلویه و بویراحمد کافی نیست.    وی بیان کرد: وظیفه نیروهای یگان حفاظت و همه مسئولان و مردم حفاظت از میراثی است که از گذشتگان به ما رسیده و باید به آیندگان تحویل دهیم.    مدیرکل میراث فرهنگی، صنایع دستی وگردشگری کهگیلویه وبویراحمد ضمن تقدیر از همکاری خوب فرماندهی نیروی انتظامی استان در تمام نقاط استان خاطرنشان کرد: اگر همکاری خوب مردم، دستگاه قضایی استان و نیروی انتظامی نبود پاسداری از اماکن و آثار تاریخی در استان کار سختی بود‌.    باقری با اشاره به نبود امکانات در یگان حفاظت میراث فرهنگی استان تصریح کرد: پرسنل یگان حفاظت با دست خالی از میراث کهن گذشتگان مردمان این دیار حفاظت می‌کنند که اقدام آنان قابل تقدیر است.    وی ادامه داد: نباید به سود‌جویان اجازه دهیم که میراث تاریخی که متعلق به مردم است و جزیی از انفال محسوب می‌شود، دست درازی کنند.    همچنین سرهنگ محمد خسروی، رئیس پلیس پیشگیری نیروی انتظامی استان کهگیلویه وبویراحمد نیز در این مراسم با بیان اینکه نیروی انتظامی در استان ماموریت‌های مختلفی در حوزه مختلف دارد، گفت: یکی از ماموریت‌های نیروی انتظامی حفاظت از مکان‌ها و آثار تاریخی استان است.    وی میراث تاریخی استان را فرهنگ، آداب و رسوم گذشتگان دانست و افزود: همه ما وظیفه داریم در جهت حفظ و نگهداری این آثار بجا مانده از جامعه گذشتگان‌مان تلاش کنیم.    خسروی بیان کرد: در ماموریت‌ها باید سه عوامل پیش دستی، پیشگری واقدام مورد توجه نیروهای یگان حفاظت در میراث فرهنگی باشد.    رئیس پلیس پیشگیری نیروی انتظامی استان کهگیلویه وبویراحمد با بیان اینکه با کمک مردم و انجمن‌های مردم نهاد در روستاها اقدام پیشگیری را به خوبی می‌توان انجام داد، خاطرنشان کرد: به هیچ سود جویی اجازه دست درازی به میراث تاریخی استان را نخواهیم داد.    خسروی اضافه کرد: فرماندهی نیروی نتظامی آمادگی هرگونه همکاری برای حفاظت از میراث تاریخی و برقراری نظم و امنیت در اماکن تفریحی و گردشگری را با اداره کل میراث فرهنگی استان دارد.    به گزارش ایسنا، در پایان این مراسم با اهدای لوح سپاس از خدمات نیروهای حفاظت میراث فرهنگی استان کهگیلویه و بویراحمد تجلیل بعمل آمد.  ‌  انتهای پیام   ,
رییس سازمان سینمایی در سفر اخیرش به فرانسه با پی‌یر لسکور رییس جشنواره کن دیدار و گفت‌وگو کرد.      به گزارش گروه دریافت خبر ایسنا، ایوبی در این دیدار گفت: موفقیت بزرگ سینمای ایران در سالهای اخیر این بود که اعتماد مردم را دوباره بدست آورد. استقبال کم نظیر مردم از فیلمهای ایرانی جان تازه‌ای به سینمای ایران داد، مهمترین رخداد سینمای ایران در این روزها ورود قدرتمند و موفقیت بزرگ جوانان و فیلم اولی‌هاست. نگاه انسانی، شاعرانه، هوش و ذکاوت جوانان ایرانی موفقیتهای فراوانی برای سینمای ایران در عرصه بین الملل بوجود آورد.      رئیس سازمان سینمایی همچنین از توجه ویژه جشنواره کن به سینمای ایران تشکر کرد و با تشریح موفقیتهای سینمای ایران و روابط بسیار خوب فرهنگی و سیاسی برای همکاری بیشتر اعلام آمادگی کرد.    پی یر لسکور رییس جشنواره کن هم ایران را تمدنی بزرگ مردم ایران را بافرهنگ و سینمای ایران را بی‌نظیر در منطقه خواند.    او گفت: ایران بزرگ یک سرزمین به هم پیوسته و گسترده فرهنگی است.    پی یر لسکور همچنین جهان ایران فرهنگی را یک واقعیت دانست و از همکاری جشنواره کن با سینمای ایران ابراز خرسندی کرد.      او ضمن استقبال از دعوت ایوبی برای دیدار از ایران این سفر را فرصتی بزرگ برای آشنایی با یک سینمای بی‌مانند در منطقه و یک قدرت فرهنگی و تمدنی بی رقیب در منطقه خاورمیانه دانست.    پی یر لسکور رییس سابق تلویزیون ملی فرانسه، بنیان گذار شبکه تلویزیونی کانال پلاس و از چهره‌های سرشناس فرانسه است.           ایوبی و رییس جشنواره کن       انتهای پیام   ,
‌مدیر کل امور اقتصادی و دارایی آذربایجان‌شرقی بر ضرورت ایجاد شرکت‌های تجاری مشترک ما‌بین جمهوری آذربایجان و استان آذربایجان‌شرقی به محوریت تبریز تاکید کرد.    به گزارش خبرنگار خبرگزاری دانشجویان ایران(ایسنا)، منطقه آذربایجان‌شرقی، رضا حسینی در دیدار هیات اقتصادی آذربایجانی با نواداد، معاون امور هماهنگی استاندار آذربایجان شرقی گفت: آذربایجان‌شرقی و تبریز، قابلیت‌های بسیار خوبی در زمینه تولید و صنعت دارد و بهتر است از این ظرفیت‌های ارزشمند بیش از پیش استفاده کنیم.    وی خطاب به هیات اقتصادی آذربایجانی با تاکید بر ضرورت افزایش همکاری‌های مشترک استان با جمهوری آذربایجان اظهار کرد: دو طرف می‌توانند با همکاری یکدیگر فعالیت‌هایی را با محوریت احداث پروژه‌های مشترک در تبریز و باکو داشته باشند.    وی عنوان کرد: تعیین مدت زمان برای دستیابی به اهداف مشترک خود بسیار ضروری است و باید در مدت زمان مشخص به اهداف تعیین شده رسید.    مدیر کل امور اقتصادی و دارایی استان با تاکید بر لزوم حضور مشترک جمهوری اسلامی ایران و جمهوری نخجوان اظهار کرد: برای تحقق این مهم بهتر است شرکت‌های تجاری مشترک، ایجاد کنیم.       لزوم افزایش مناسبات ایران و آذربایجان برای حضور قدرتمند در بازار روسیه     مدیر عامل شرکت‌های سهامی عام نفت، گاز و ماشین جمهوری آذربایجان بر لزوم افزایش مناسبات جمهوری اسلامی ایران و جمهوری آذربایجان برای حضور قدرتمند در بازارهای روسیه خبر داد.    به گزارش خبرنگار خبرگزاری دانشجویان ایران(ایسنا) منطقه آذربایجان‌شرقی، واحد حاجی اف در دیدار با نواداد، معاون هماهنگی امور اقتصادی استاندار آذربایجان‌شرقی گفت: در مدتی که در تبریز بودیم، شاهد مهمان نوازی بسیار خوب مدیریت استان از هیات اقتصادی جمهوری آذربایجان بودیم و ما نیز بیش از پیش با ظرفیت‌های تولیدی و صنعتی آذربایجان شرقی و بخصوص تبریز، آشنا شدیم.    ‌وی از تجار ایرانی و تبریزی دعوت کرد که با سفر به باکو، با ظرفیت‌های تولیدی و صنعتی آذربایجان و صنایع و ماشین‌آلات آن‌ها آشنا شوند.    ‌وی با تاکید بر لزوم مشارکت قدرتمند جمهوری آذربایجان و تبریز برای حضور بیشتر در بازارهای روسیه تصریح کرد: برای دستیابی به این مهم باید با همکاری یکدیگر، شرکت‌های بازرگانی مشترک ایجاد کنیم.    ‌مدیرعامل شرکت سهامی عام نفت، گاز و ماشین جمهوری آذربایجان در بخشی از سخنان خود گفت: در روابط فی ما بین جمهوری آذربایجان و کشور روسیه، مالیات بر ارزش افزوده مضاعف وجود نداشته و مالیات‌های دیگری با سایر عناوین نیز اخذ نمی‌شود و ایران باید با افزایش همکاری‌های مشترک خود با جمهوری آذربایجان از این فرصت استفاده کند.    ‌حاجی اف افزود: یکی دیگر از راه‌های ورود به بازار روسیه، استقرار برخی واحدهای تولیدی آذربایجان شرقی در باکو و صادرات کالاها و محصولات تولیدی به کشور روسیه است.  ‌  انتهای پیام     ,
یک عضو جامعه مدرسین حوزه علمیه قم گفت: مسلمانان نسبت به فراهم کردن شرایط ظهور مکلف هستند و باید زمینه‌های تحقق آن را مهیا سازند.    آیت‌الله حسن ممدوحی در گفت‌وگو با خبرنگار خبرگزاری دانشجویان ایران(ایسنا)، منطقه قم، با گرامیداشت میلاد با سعادت منجی عالم بشریت عنوان کرد: همه ما در انتظار فردی هستیم که عدالت را در جهان می‌گستراند و ظلم و ستم را به نابودی خواهد کشید.    این عضو جامعه مدرسین حوزه علمیه قم افزود: منتظران مهدی موعود(عج) وظایف سنگینی در قبال ظهور دارند چرا که منتظران واقعی خود و شرایط را مهیای ظهور می‌کنند و فقط در انتظار نمی‌نشینند.    وی خاطرنشان کرد: جهان اسلام درگیر تفکرات انحرافی، افکار تکفیری، وهابی و فعالیت‌های تروریستی شده است و در این میان منتظران واقعی در توان خود در مقابله با این انحرافات، سکوت نمی‌کنند و با اقدامات فرهنگی و یا جهاد در راه خدا در برابر ظلم و بیداد می‌ایستند.    ممدوحی تصریح کرد: مساله انتظار دارای ابعاد مختلفی است و امت اسلامی موظف است در همه ابعاد به عنوان یک منتظر واقعی در صحنه حضور یابد.    وی تاکید کرد: منتظران حقیقی ظهور هیچ گاه ناامید و مایوس نمی‌شوند بلکه با تقوا و درستکاری و خودسازی، برای ظهور منجی بشریت زمینه سازی می‌کنند بی شک چنین انتظاری با اجر و پاداش همراه است.    این عضو جامعه مدرسین حوزه علمیه قم خاطرنشان کرد: دشمنان اسلام به هر شیوه‌ای دست می‌زنند تا امت اسلامی از ظهور ولی عصر(عج) ناامید شوند چرا که به خوبی می‌دانند که انتظار فرج کشیدن موجب بیداری امت اسلام است و منافع آنان را به مخاطره می‌اندازد.    وی گفت: منتظران واقعی دغدغه مند هستند و خود را وقف حل مشکلات امت اسلامی می‌کنند و با راحت طلبی و رفاه طلبی سازگار نیستند.    ممدوحی بیان کرد: اگر می‌خواهیم جزء منتظران واقعی باشیم باید در جهت شناخت ولی عصر (عج) تلاش کنیم و بدانیم که پیروی از ولایت فقیه در جهت مدیریت امور مسلمین، در واقع بخشی از انتظار فرج برای ظهور است.      انتهای پیام ,
‌مدیرکل میراث فرهنگی، گردشگری و صنایع دستی استان کرمان گفت: 80 هزار کیلومتر از کویر لوت در تیر ماه سال جاری ثبت جهانی خواهد می‌شود.    محمود وفایی در گفت و گو با خبرنگار خبرگزاری دانشجویان ایران‌(ایسنا)، منطقه اصفهان، در حاشیه هشتمین نمایشگاه گردشگری اصفهان با بیان اینکه این نمایشگاه باید در کل کشور توسعه پیدا کند و همه فعالان صنعت گردشگری و صنایع دستی در آن حضور پیدا کنند، اظهار کرد: در سیاست‌های ابلاغی رهبری باید ورود گردشگر خارجی 5 برابر شود و سیاست دولت نیز بر همین موضوع تاکید دارد، زیرا اگر منطقی و عقلایی فکر کنیم، بی شک یکی از راه‌های جدایی از اقتصاد نفتی است و درآمدهای گردشگری در کشورهای گردشگر پذیر قابل مقایسه با نفت نیست.    وی با اشاره به اینکه امروز یکی از پایه‌های مهم اقتصادی توجه به مسئله گردشگری است، افزود: بیشینه تارخی، میراثی و فرهنگی و جاذبه‌های طبیعی و اقلیم‌های گوناگون، ایران را یک کشور منحصر به فرد کرده است، پس ناگزیر هستیم که به این سمت حرکت کنیم.    مدیرکل میراث فرهنگی، گردشگری و صنایع دستی استان کرمان ادامه داد: استان کرمان یکی از مهمترین استان‌های ایران از منظر گردشگری است و بیش از 7 هزار اثر تاریخی در این استان وجود دارد و سه اثر ارگ بم، باغ شازده و روستای میمند شهر بابک نیز به ثبت جهانی رسیده است. تیرماه امسال نیز 80 هزار کیلومتر از کویر لوت ثبت جهانی خواهد شد.    وفایی گفت: در جهت افزایش زیرساخت‌های گردشگری در کرمان پیش می‌رویم و برای آثار تاریخی که احتیاج به مرمت داشته محکم ایستاده‌ایم و مرمت کرده‌ایم همچنین در سفر رییس جمهوری به کرمان دستور اکید شده است که کار بازسازی ارگ بم با سرعت و کیفیت بیشتر انجام شود و تا پایان این دولت بازسازی انجام خواهد شد.    وی ادامه داد: اداره کل میراث فرهنگی استان کرمان جز سه دستگاه مطرحی است که در ستاد راهبردی اقتصاد مقاومت استانی باید برنامه ریزی داشته باشد. جهت گیری استاندار هم این است که بیش از گذشته از گردشگری استفاده شود.    مدیرکل میراث فرهنگی، گردشگری و صنایع دستی استان کرمان با اشاره به اینکه در سفر اخیر رییس جمهوری به کرمان، ‌از مجموعه تاریخی کرمان و باغ فتح آباد که بازسازی شده بود، دیدن کردند و در یادداشتی که به دست خط رییس جمهوری است، تاکید شده که همه مسئولان و دولت به بحث مرمت آثارتاریخی و گردشگری توجه کنند.    وفایی خاطرنشان کرد: تفاهم نامه‌ای میان استان اصفهان و استان کرمان در خوزه گردشگری امضا خواهد شد تا از امکانات دو طرفه برای بهبود گردشگری استفاده شود.  ‌  انتهای پیام     ,
صبح امروز اینگمار دی وس رییس فدراسیون جهانی سوارکاری به همراه مسعود خلیلی رییس فدراسیون سوار کاری ایران با حضور در کمیته ملی المپیک با کیومرث هاشمی رئیس کمیته دیدار و گفتگو کرد.    به گزارش ایسنا به نقل از کمیته ملی المپیک، در ابتدای این دیدار کیومرث هاشمی ضمن خیر مقدم به رییس فدراسیون جهانی ابراز داشت: بدون تردید حضور شما در راس فدراسیون جهانی می‌تواند چرخ حرکتی فدراسیون جهانی را پر شتاب‌تر از گذشته به حرکت در آورد، به خصوص که در برنامه‌ها و شعارهای انتخاباتی خود خدمت به ورزش سوارکاری، توجه به این رشته بعنوان شغل، توجه به بحث آموزش و توسعه این رشته در میان دیگر کشورها را مطرح کرده بودید.  وی ادامه داد: لذا به شخصه امیدوارم مسئولان فدراسیون جهانی توجه ویژه‌ای به این رشته در کشور ایران داشته و بتوانند از ظرفیت آن در بخشهای مختلف همچون معلولین یا حرکات اکروباتیک بر روی اسب و آموزش مربیان و ملی پوشان ما کمک کنند. به همین دلیل کمیته ملی المپیک این آمادگی را دارد با توجه به رابطه خوبی که با سولیداریتی ioc دارد با همکای این بخش و فدراسیون جهانی، کاری مشترک انجام داده تا ضمن تامین هزینه دوره‌های آموزشی،فدراسیون جهانی هم در تامین مدرسین و دادن مجوز همکاری لازم را با ما داشته باشد.  هاشمی خاطر نشان کرد: بی شک این امر تاثیر بسزایی در رشد و ارتقا دانش مربیان سوار کاری ما خواهد داشت و در کنار این درخواست،خواسته دیگر ما این است که در حال حاضر سوار کاری ما در لیگ قفقاز حضور دارد که به دلیل عدم توجه برخی کشورها چندان نمی‌تواند برای ما ثمر بخش باشد و باعث رشد سوار کاری ایران شود لذا امیدوایم فدراسیون جهانی این مجوز را به ما بدهد که بتوانیم رقابتهای منطقه ای سوار کاری با حضور کشورهای منطقه با نام پارس برگزار کنیم تا بتوانیم ضمن برگزاری رقابتهای جذاب و جذب برخی کشورهای منطقه گامهای موثری در جهت رشد سوار کاری کشور خود و کشورهای مجاور برداریم چرا که سوار کاری ایران قدمت دیرینه ای دارد.  همچنین شهنازی دبیر کل کمیته ملی المپیک نیز ابراز امیدورای کرد تا مسئولان فدراسیون سوار کاری جهانی ضمن توجه به فدراسیونهایی که علاقه‌مندی بسیاری برای رشد دارند به فدراسیون سوار کاری ایران نیز با توجه به حمایتهای همه جانبه کمیته از آن و آمادگی برای میزبانی دوره‌های آموزشی حمایتها و توجهات لازم را داشته باشد.  سپس اینگمار رییس فدراسیون جهانی خطاب به هاشمی ابراز داشت: از اینکه به خوبی برنامه انتخاباتی بنده را مطالعه کرده و بطور کامل از برنامه توسعه فدراسیون سوار کاری جهانی مطلعید شگفت زده شدم و خوشحالم که بخوبی می‌دانید فدراسیون جهانی چه برنامه هایی برای رشد این رشته در عرصه جهانی دارد و بدون تردید فدراسیون شما نیز با توجه به موارد مطرح شده و حمایت کمیته ملی المپیک ایران جایگاه ویژه ای در این زمینه خواهد داشت.  وی ادامه داد: تاکنون تمام تلاش خود را برای اجرای برنامه‌های خود به کار برده و از پیشنهادات رییس کمیته ملی المپیک در این زمینه یعنی میزبانی لیگ سوار کاری با حضور کشورهای همسایه با نام پارس استقبال می کنم که البته باید برای اینکار مقدماتی چیده شود وگرنه فدراسیون جهانی در این زمینه نظرش موافق است.  وی خاطر نشان کرد:از نزدیک رقابتهای مختلف سوار کاری ایران را دیده و از حضور بانوان ایرانی در این رشته بسیار خوشحال شده و نظرم خیلی مثبت شد. باید به این موضوع اشاره کنم که یکی از برنامه‌های فدراسیون جهانی توجه جوانان به این رشته است و همچنین افزایش حضور کشورهای مختلف در بازیهای المپیک،به همین دلیل در نظر داریم تعداد نفرات تیمی در سوار کاری را به 3 نفر و انفرادی را به یک نفر کاهش دهیم که همین امر خود باعث افزایش موفقیت دیگر کشورهای در مدال آوری و حضور در بازیهای المپیک می شود.  رییس فدراسیون سوار کاری جهان در خاتمه ابراز داشت: از همکاری سولیداریتی کمیته بین المللی المپیک و کمیته ملی المپیک ایران و فدراسیون جهانی استقبال می کنیم و معتقدیم اگر قرار است سوار کاری در ایران رشد کند،باید به مربیان بومی توجه ویژه ای داشته باشید و فدراسیون جهانی نیز در این زمینه نهایت همکاری را خواهد داشت.در خصوص برگزاری لیگ و یا رقابتهای منطقه‌ای نیز می بایست برخی وزارت خانه ها و نهادها همکاری لازم را با فدراسیون سوار کاری داشته باشند تا بعنوان مثال در خصوص بحث قرنطینه اسب‌ها با مشکل مواجه نشوید ولی این درخواست بطور جدی مورد بررسی قرار خواهد گرفت و امیدورایم با این توجهاتی که کمیته ملی المپیک ایران به ورزش سوار کاری دارد ضمن افزایش همکاری فی مابین، شاهد حضور نمایندگان سوار کاری ایران در المپیک توکیو باشیم.  در خاتمه به رسم یادبود هدایایی از سوی رئیس کمیته ملی المپیک به رئیس فدراسیون جهانی سوار کاری اهدا شد.    انتهای پیام ,
مجموعه فرهنگی سراسرنمای مقاومت پس از بهره‌برداری آزمایشی در خردادماه، در ساعاتی مشخص پذیرای شهروندان است.    به گزارش ایسنا، فرشاد شهید زاده مدیر روابط عمومی و امور بین‌الملل شرکت توسعه فضاهای فرهنگی شهرداری تهران با اشاره به اینکه این مجموعه در روز خرداد ماه به صورت آزمایشی افتتاح می‌شود، افزود: شهروندان و علاقه‌مندان می‌توانند در ساعات مشخصی از این مجموعه فرهنگی هنری بازدید کنند.    وی ادامه داد: این مجموعه همزمان باهفته دفاع مقدس (31 شهریورماه) که یادآور رشادت‌های رزمندگان ما در هشت سال دفاع مقدس است به صورت رسمی افتتاح خواهد شد.با افتتاح رسمی ،مجموعه فرهنگی سراسری نمای مقاومت به صورت شبانه‌روزی آماده بازدید علاقه‌مندان می‌شود.    به گفته شهید زاده ، مساحت 10 هزار مترمربع، زیربنای 11 هزار متر مربع، حجم عملیات خاکبرداری 80 هزار مترمکعب ، کروی بودن محوطه ،پرده سینمایی 1800 مترمربع و بهره‌گیری از توانمندی‌های مشاوران و مهندسان داخلی کشورمان از ویژگی‌های این مجموعه فرهنگی به شمار می‌آید.  انتهای پیام     ,
سرمربی اتلتیکو مادرید معتقد است رئال مادرید در فینال بر اساس ضد حمله بازی خواهد کرد.  به گزارش ایسنا و به نقل از آس، هشت روز دیگر دیدار نهایی لیگ قهرمانان اروپا میان اتلتیکو مادرید و رئال مادرید برگزار می‌شود. دیگو پابلو سیمئونه درباره این بازی در سن سیرو گفت: در انتظار فوتبال پاک در آن روز هستم. روزهای خوبی را به همراه اینتر در ایتالیا و این ورزشگاه سپری کردم. این ورزشگاه فوق العاده، به هم فشرده، نزدیک و خیره کننده است.  سرمربی اتلتیکو مادرید درمورد حریف اظهار کرد: فکر می کنم مادرید مانند دیدار برابر منچستر سیتی بازی کند. کاسیمرو قدرت دفاعی تیم را بالا می برد. این تیم بر اساس ضدحمله کار می کند همانطور که در همه بازی‌های لیگ قهرمانان اینگونه بازی کرد. ما نباید کناره‌ها را رها کنیم و باید تا جایی که می‌توانیم حریف را تحت فشار قرار دهیم و فشرده بازی کنیم.  او عملکرد زین الدین زیدان در مادرید را ستود و افزود: در زمان سختی هدایت مادرید را به عهده گرفت. بازیکنان قدر او را می‌دانند و این موضوع در بازی‌ها دیده می شود. زیدان انگیزه را به تیم بازگرداند. به حملات سرعت بخشید و از سرعت مهاجمانش استفاده کرد. به تیم آرامش داد تا بتواند به رقابت خود ادامه دهد و در نهایت در لالیگا در جایگاه دوم قرار گرفتند و تلاش کردند تا خود را به فینال لیگ قهرمانان برسانند.  سیمئونه درباره سائول گفت: فصل خوبی را پشت سر گذاشت. پیشرفت زیادی نسبت به گذشته داشت. برای رسیدن به این جایگاه تلاش زیادی کرد.  سرمربی آرژانتینی درمورد شانس قهرمانی دو تیم اظهار کرد: فینال 50- 50 است. هر دو از بخت‌های یکسانی برخورداریم. در یک بازی هر دو تیم شانس و فرصت دارند. می‌خواهیم پیروز این دیدار باشیم. باید با توپ بازی کنیم چون چاره دیگری نداریم. شیوه بازی آن‌ها در لیگ قهرمانان مشخص است. آن‌ها برابر سیتی از لحاظ تاکتیکی خیلی خوب بازی کردند و در بازی فینال نیز شبیه به آن بازی خواهند کرد. روش بازی ما با آن‌ها متفاوت است.  او درباره انتقادات گفت: به نظر همه احترام می‌گذارم. از آن‌ها استقبال می‌کنم. برخی از آن‌ها به بهتر شدن بازی‌مان کمک می‌کند و اگر نیاز باشد از آن‌ها استفاده می‌کنم.  سرمربی اتلتیکو درپایان در رابطه با عملکرد کاراسکو در این فصل گفت: او در کنار آئوگوستو خیلی زود خود را با تیم وفق داد. اکنون در شرایط خیلی خوبی به سر می‌برد و آینده درخشانی خواهد داشت. بازیکن خیلی مهمی برای فینال خواهد بود. توانایی تغییر ریتم بازی گلزنی دربیل زنی و... را دارد. در دقایق تعیین کننده از او استفاده خواهیم کرد. باید در این لحظات خیلی خوب باشیم.  انتهای پیام ,
مراسم بزرگداشت اعیاد شعبانیه با حضور اعضای هیات مدیره، مدیرعامل و جمع کثیری از کارکنان بانک صنعت و معدن برگزار شد.  به گزارش سرویس بازار ایسنا، در این مراسم بانک صنعت و معدن ، محسن قمی استاد دانشگاه و نماینده برگزیده مردم تهران در مجلس خبرگان رهبری در خصوص ارزش اعتقاد به اصل انتظار در مذهب شیعه به سخنرانی پرداخت.  قمی با بیان اینکه اعتقاد به منجی از ویژگی همه ادیان است، وجود امام زمان به عنوان شخصی که در زندگی انسان‌ها حضور دایمی دارد را دارای ویژگی منحصر به فرد توصیف کرد.  مراسم بزرگداشت اعیاد شعبانیه همه ساله در بانک صنعت و معدن برگزار می‌شود.  انتهای پیام ,
رئیس حزب اپوزیسیون حامی کردهای ترکیه موسوم به دموکراتیک خلق ابراز امیدواری کرد دادگاه قانون اساسی اقدامی را که مصونیت از مجازات برخی نمایندگان پارلمان این حزب را از آن‌ها می‌گیرد، باطل کند.    به گزارش خبرگزاری دانشجویان ایران (ایسنا)، به نوشته روزنامه حریت، پارلمان ترکیه روز جمعه لایحه لغو مصونیت از مجازات 138 نماینده پارلمانی را که با اتهامات کیفری مواجه‌اند تایید و راه را برای آغاز روندهای قانونی علیه آن‌ها هموار کرد. برای آنکه این لایحه تبدیل به قانون شود همچنان نیازمند تاییده نهایی رجب طیب اردوغان، رئیس‌جمهوری ترکیه است.    اما صلاح‌الدین دمیرتاش، یکی از رهبران حزب دموکراتیک خلق به خبرنگاران گفت: تلاش می‌کنیم تا دادگاه قانون اساسی جلسه‌ای در خصوص این مساله برگزار کند. ما به حمایت 52 نماینده دیگر برای ارائه درخواست باطل کردن این لایحه به دادگاه قانون اساسی نیازمندیم. اگر 52 نماینده در پارلمان وجود دارندکه با کودتا مخالف هستند، بیایند و درخواست ما را امضا کنند.    دمیرتاش ادامه داد: هنگامی که نمایندگان پارلمان در چند روز آتی شروع به امضای این درخواست کنند، شاهد حضور 52 فرد شجاع و دلیر در پارلمان خواهیم بود.    برای آنکه دادگاه قانون اساسی به این درخواست رسیدگی کند، باید دست‌کم 110 نماینده پارلمان این درخواست را امضا کنند. اسماعیل قهرمان، رئیس پارلمان ترکیه اعلام کرد برنامه رفع مصونیت از مجازات برخی نمایندگان با 376 رای موافق و 140 رای مخالف تصویب شد.    حزب حاکم عدالت و توسعه با 316 کرسی در پارلمان و حزب اپوزیسیون حرکت‌ ملی‌گرا با 40 کرسی در پارلمان از این لایحه حمایت کردند.  به گفته دمیرتاش گفت، برخی از نمایندگان حزب اپوزیسیون مردم جمهوری‌خواه نیز از این لایحه حمایت کردند.    از 138 نماینده‌ای که با اتهامات کیفری مواجه هستند و ممکن است براساس این برنامه معافیت از مجازات خود را از دست دهند، 27 تن متعلق به حزب حاکم عدالت و توسعه، 51 تن از حزب اپوزیسیون مردم جمهوری‌خواه، 50 تن از حزب اپوزیسیون دموکراتیک خلق، 9 تن از حزب حرکت ملی‌گرا و یک نماینده مستقل از آنکارا هستند.    انتهای پیام ,
معاون ساماندهی امور جوانان وزارت ورزش و جوانان در دیدار با خانواده‌های شهدای دفاع مقدس گفت: جوانان ما در زمان جنگ و زمان حال فقط به ایران و اسلام فکر می کنند.   به گزارش سرویس جوانان خبرگزاری دانشجویان ایران (ایسنا)، محمد رضا رستمی که به مناسبت هفته جوان به دیدار خانواده معظم شهیدان شفیعی رفته بود، با تجلیل از صبر، ایثار و فداکاری‌های این خانواده گفت: خانواده شما فرزندان برومند خود را زمانی که کشور به آنها نیاز داشت در راه اسلام و انقلاب تقدیم کرد و این مهم اجری بی پایان در نزد خدای متعال خواهد داشت.    در ادامه این دیدار پدر شهیدان شفیعی اظهارکرد: اگر نظام مقدس جمهوری اسلامی اکنون هم نیاز به رزمنده داشته باشد با ٨٢ سال سن به همراه دو پسر و نوه هایم حاضر هستم دوباره ایثار و فداکاری کنیم.    وی افزود: دو فرزندم را در راه خدا و اعتلای نام و آوازه این مرز و بوم و راه حفظ و حراست دین و ناموس و شرف ایران دادم وهیچ توقعی از کسی نداشته‌ام و خود را طلبکار نمی‌دانم.    به گزارش ایسنا رستمی به همراه جمعی از مدیران معاونت ساماندهی امور جوانان با خانواده شهید محمدحسین مرادی - مدافع حرم حضرت زینب(س)- دیدار کرد. معاون ساماندهی امور جوانان در دیدار گفت: حضور در کنار خانواده شهدا برای ما افتخار است.    وی ضمن تشکر از این خانواده به خاطر بینش قابل توجهشان به جوانان گفت: آنچه که نسل جوان ما را از دیگر جوانان دنیا متمایز می‌کند، روحیه استشهادی و بصیرت و معرفت است و وزارت ورزش و جوانان نیز تمام امکانات را برای آسایش آنان فراهم می‌کند.    پدر شهید مرادی در خصوص شخصیت این شهید گفت: فرزندم از دوران کودکی حسینی بود و درسش را تا فوق لیسانس ادامه داد تا با چشم باز و آگاهی کامل با دشمنان اسلام مبارزه و از حرم حضرت زینب(س) دفاع کند. من نیز 24 ماه در جبهه و در کنار هفت فرزندم حضور داشتم    وی با بیان اینکه محمدحسین مرادی همیشه مدافع اسلام بود،گفت: فرزندم به‌ خاطر منافع مالی شهید نشد بلکه به سبب دفاع از اسلام به این مقام با ارزش دست یافت.  به گزارش ایسنا به نقل از پایگاه اطلاع‌رسانی وزارت ورزش و جوانان، روز گذشته همایش ورزش همگانی به مناسبت هفته جوانان با حضور مسوولان وزارت ورزش و جوانان در توچال برگزار و به برخی شرکت‌کنندگان هدایایی اهداء شد.    انتهای پیام   ,
در چهاردهمین همایش نمایندگان مدیران مسئول نشریات دانشجویی که به میزبانی دانشگاه زنجان برگزار شد، با رأی نمایندگان مدیران مسئول نشریات دانشجویی از دانشگاه‌های سراسر کشور، مدیران مسئول نشریات دانشجویان کشور در هیئت مرکزی نظارت مستقر در وزارت علوم انتخاب شدند.    به گزارش خبرنگار خبرگزاری دانشجویان ایران (ایسنا) منطقه زنجان، چهاردهمین همایش نمایندگان مدیران مسئول نشریات دانشجویی از 29 اردیبهشت ماه به مدت سه روز کار خود را در دانشگاه زنجان آغاز کرد و مجالی بود تا مدیران مسئول نشریات دانشگاهی سراسر کشور از نزدیک و در فضایی صمیمی با یکدیگر آشنا شده و از تجربیات همکاران در این عرصه مطلع شوند.    این همایش که با هدف برگزاری انتخابات شورای مرکزی ناظر بر نشریات دانشگاهی برگزار شده بود، دارای برنامه‌های جنبی متعددی بود تا مدیران مسئول بتوانند در مدت حضور خود در دانشگاه زنجان به دانش خود در زمینه فعالیت مطبوعاتی اضافه کنند که از جمله این برنامه‌ها می‌توان به برگزاری کارگاه تخصصی روزنامه‌نگاری الکترونیکی و کارگاه تخصصی گرافیک و صفحه‌آرایی اشاره کرد.    در حدود 220 نفر از نمایندگان مدیران مسئول دانشجویی از دانشگاه‌های سراسر کشور در این همایش شرکت کرده بودند که از این تعداد 36 نفر خانم و مابقی از آقایان بودند که 21 نامزد برای حضور در شورای مرکزی ناظر بر نشریات دانشگاهی در روز دوم این همایش به معرفی و اعلام برنامه‌هی خود پرداختند. این در حالی بود که در روز پایانی همایش که به عنوان مراسم اختتامیه مراسم رای‌گیری انجام می‌شد تنها هفت نفر از کاندیداها باقی مانده و مابقی نامزدها انصراف خود را اعلام کردند.    پس از برگزاری انتخابات، رای‌گیری و شمارش آرا، از هفت کاندیدا محمدعلی کام‌فیروزی از دانشگاه تهران با 97 رای و احسان فیض‌آبادی از دانشگاه امیرکبیر با 85 رای به عنوان نماینده مدیران مسئول نشریات دانشجویان کشور در هیات مرکزی نظارت مستقر در وزارت علوم انتخاب و معرفی شدند.    انتهای پیام ,
اصغر دادبه با تمجید از ویژگی‌های سیدعبدالعظیم پویا، درباره فرهنگ کم‌آزاری به عنوان یکی از ویژگی‌های او سخن گفت.    به گزارش خبرنگار ایسنا - منطقه یزد،‌ مدیر گروه ادبیات دایرةالمعارف بزرگ اسلامی در آئین تجلیل از استاد سیدعبدالعظیم پویا درباره شخصیت پویا، اظهار کرد: رفتار افرادی چون عبدالعظیم پویا بر مبنای دوستی و محبت شکل گرفته که از مهمترین نشانه‌های انسان‌های بزرگ است.    وی فرزندان ایران‌زمین به ویژه دیار کویر را پیام‌آوران اخلاق اصیل ایرانی در سطح جهانی دانست و بیان کرد: مسئله کم‌آزاری از دیگر ویژگی‌های فرهنگ اصیل ایرانی است.    دکتر دادبه ترویج فرهنگ و اصالت کم‌آزاری را منشأ رسیدن به کمال و سعادت انسانی در دنیا و آخرت عنوان کرد و ادامه داد: رستگاری جاوید در کم‌آزادی است و استاد عبدالعظیم پویا به درستی و کامل،‌ این فرهنگ اصیل ایرانی را درک کرده است.    او رسیدن به اعتدال و اصول رفتاری را از جمله نتایج فرهنگ کم‌آزاری دانست و خاطرنشان کرد: در تاریخ فرهنگی،‌ هنری و دینی ایران،‌ کم‌آزاری منشأ تحولات بزرگ فرهنگی و هنری بوده است.    این استاد ادبیات عبدالعظیم پویا را به دلیل حس مسئولیت­‌پذیری در قبال آثار تاریخی،‌ فرهنگی و انسانی دیار خود،‌ فرهیخته‌ای کامل و کم‌آزار توصیف کرد و ادامه داد: میهن‌پرستی و احساس مسئولیت در قبال هویت دینی،‌ معنوی، فرهنگی و رفتاری خود از دیگر نشانه‌های فرهنگ کم‌آزاری در ایرانی‌های اصیل چون عبدالعظیم پویا است.      دادبه حفظ هویت اسلامی،‌ دینی و ارزش‌های اخلاقی را از جمله نشانه‌های فرهنگ کم‌آزاری در ایرانی‌های اصیل دانست.    انتهای پیام   ,
کارشناس گیاهان دارویی جهاد دانشگاهی کاشمر گفت: جمع‌آوری غیر اصولی، نسل گیاهان دارویی منطقه را با خطر نابودی مواجه کرده است.    جلال قدوسی در گفت‌وگو با خبرنگار خبرگزاری دانشجویان ایران (ایسنا)– منطقه خراسان، با بیان اینکه منطقه کاشمر دارای 140 گونه گیاه دارویی است که بیش از 40 گونه از این گیاهان خواص دارویی آن‌ها تأیید شده است، افزود: جهت تولید گیاهان دارویی باید همایش‌‏های مختلف در زمینه توسعه تولید و تجارت گیاهان دارویی برگزار گردد تا کارشناسان و کشاورزان به خوبی در این عرصه پا بگذارند.    وی با اشاره به اینکه گیاهان دارویی منطقه در عرصه طبیعی رشد کرده و خودرو هستند وگرنه کشت این گیاهان توسط کشاورزان مورد توجه قرار نگرفته است، اظهار کرد: سودآوری‌های تجارت فله‌ای این گیاهان از یک‌سو و جمع‌آوری غیر اصولی آنان، نسل این گیاهان را با خطر نابودی مواجه کرده است. لذا مسئولان باید برای جلوگیری از نابودی گونه‏‌های گیاهی مدیریت منسجم و هدفمندی داشته باشند.    قدوسی با اعلام اینکه علی‌‏رغم فعالیت کارخانه فرآوری داروهای گیاهی در منطقه ولی بیشتر محصولات خود را از استان‌‏های دیگر تأمین می‌‏کند، تصریح کرد: به‌‏رغم راه‌‏اندازی دفتر تحقیق و توسعه گیاهان دارویی ترشیز در کاشمر ولی هیچ‏گونه حمایتی برای فعالیت این دفتر صورت نگرفته است.    وی با انتقاد از اینکه منطقه کوهسرخ به خوبی برای کشت گیاهان دارویی مهیاست اما کشاورزان به این مهم توجه ندارند، افزود: گونه‌‏های گیاهی هم‏چون گل ‏محمدی، مریم‌‏گلی، آویشن، آلوئه‏ ورا، زیره و ترخون به خوبی در منطقه قابل کشت است.    قدوسی با اشاره به اینکه هنوز برنامه‌‏ریزی خوبی برای چرخه تولید تا مصرف انجام نشده است تا کشاورز تمایل به کشت گیاهان دارویی پیدا کنند، گفت: با توجه به علاقمندی کشورهای عربی به خرید این محصولات باید در این امر سرمایه‌گذاری صورت گیرد.    وی ادامه داد: علاوه‌بر اینکه بعضی از گیاهان دارویی در عرصه طبیعی رشد می‌‏کنند و ما می‌‏توانیم به خوبی از آن‌ها بهره‏‌برداری کنیم، با توجه به کمبود آب در منطقه بعضی از گیاهان دارویی در شرایط کم‌‏آبی مقاوم و توسط کشاورزان می‌‏تواند کشت و مورد استفاده و بهره کافی به عنوان یک صنعت قرار گیرد.    قدوسی با ابراز تأسف از اینکه به جای نگهداری عرصه‌‏های طبیعی جهت رشد گیاهان دارویی با چرای دام، ایجاد معادن و رفت و آمدها در این عرصه‏‌ها این سرمایه‌‏های خدادادی را با دست خود از بین می‌‏بریم، افزود: هم‏‌اکنون با ساخت‌وسازهایی که فقط برای تفریح افراد خاصی در عرصه طبیعی جاده کوهسرخ صورت می‏‌گیرد و ایجاد استخرهای شخصی در این مسیرها و کاهش ذخایر طبیعی گونه‌‏های گیاهان دارویی، در حال از بین بردن گونه‏‌های گیاهی هستیم که مسئولان نسبت به این امر بی‏‌تفاوتند.    انتهای پیام ,
فعالیت‌های تروریستی گروه داعش موج ویرانگری را در مقصد‌های توریستی جهان به راه انداخته است؛ مقاصدی که هر کدام یکی از پرترددترین کشورها در تابستان‌های گذشته بوده‌اند.  به گزارش خبرگزاری دانشجویان ایران (ایسنا) با توجه به گسترش فعالیت‌های گروه ترویستی داعش در کشورهای حوزه مدیترانه نشریه اینترنتی سان لیستی از کشورهایی را منتشرکرده که زمانی در ابتدای لیست گردشگران انگلیسی بوده‌اند اما طی تابستان پیش رو دیگر مقصد امنی برای گردشگران نخواهند بود.  ترکیه  بیش از دو میلیون انگلیسی هر سال به این کشور سفر می‌کنند. در حالی که اکثر نقاط این کشور مناطق بسیار امنی هستند اما برخی گروه‌های تروریستی از جمله داعش در آن فعالیت می‌کنند. بر اساس برخی گزارش‌ها 3000 تن از اعضای داعش اکنون در ترکیه فعال هستند. در همین حال اخیرا این گروه تروریستی توانسته مناطقی را در شمال سوریه اشغال کند به این ترتیب داعش اکنون تنها چندین مایل با ترکیه فاصله دارد.  •	مصر  900 هزار انگلیسی هر ساله از این کشور بازدید می‌کنند با این حال مصر از جمله کشورهایی است که از تهدید تروریسم رنج می‌برد. طی ماه‌های اخیر چندین بمب‌گذاری از جمله در قاهره رخ داده است و علاوه بر آن تهدیداتی علیه گردشگران خارجی و غربی در این کشور منتشر می‌شود. گروه داعش توانسته با همکاری برخی از گروه‌های تروریستی مصری مامنی برای خود در صحرای سینا ایجاد کند. تحلیلگران پیش‌بینی می‌کنند تعداد این حملات تروریستی طی تابستان افزایش یابد.  •	یونان  حدود دو میلیون انگلیسی هر سال به یونان سفر می‌کنند. اما طی یک سال اخیر حدود 30 هزار پناهجو از خاورمیانه و آفریقا وارد این کشور شده‌اند در حالی که انتظار می‌رود این تعداد طی ماه‌های آینده افزایش یابد. مقامات جزیره کوس می‌گویند، تنها طی چند روز اخیر حدود 1200 مهاجر را در آب‌های این جزیره نجات داده‌اند. ناظران می‌گویند، این کشور این روزها صحنه خوابیدن پناهجویان در خیابان‌ها و گدایی آن‌هاست.  •	تونس  با وجود حضور سنگین گروه‌های تروریستی و حامیان داعش بیش از 420 هزارانگلیسی سال گذشته به تونس سفر کردند. این در حالی است که اکنون تنها چند ماه از حمله سه مرد مسلح به موزه ملی این کشور و کشته شدن 20 تن طی آن می‌گذرد. تحلیلگران می‌گویند با وجود اینکه تونس فاصله بسیاری با سوریه دارد اما یکی از کشورهای بسیار نزدیک با داعش محسوب می‌شود که حامیان بسیاری برای این گروه تروریستی دارد. گفته می‌شود شهروندان تونسی بیش از شهروندان هر کشور دیگری برای مبارزه در کنار داعش به عراق و سوریه سفر می‌کنند.  •	ایتالیا  بیش از دو ونیم میلیون تن از شهروندان انگلیسی سالانه به ایتالیا سفر می‌کنند اما این کشور اکنون به یکی از مقاصد مهم مهاجران آسیایی و آفریقایی تبدیل شده است. تنهها طی یک سال گذشته بیش از 170 هزار پناهجو وارد مرزهای ایتالیا شده‌اند که 42 هزار نفر از آن‌ها سوری بوده‌اند. طی سال جاری تا کنون حدود 9000 تن که اکثر آن‌ها را لیبیایی‌ها تشکیل می‌دادند وارد این کشور شده‌اند. این نگرانی وجود دارد که داعش از تعداد بالای پناهجویان در این کشور برای اعزام عوامل خود سوءاستفاده کند.    در این میان از لیبی، سوریه، عراق و بیشتر نقاط لبنان به عنوان مناطق ورود ممنوع برای شهروندان انگلیسی یاد شده است.  انتهای پیام   ,
وزیر کشور در احکام جداگانه‌ای اعضای کمیته‌های اجرایی و فنی قرارگاه مدیریت جهادی اقتصاد مقاومتی را در وزارت کشور منصوب کرد.    به گزارش گروه دریافت خبر خبرگزاری دانشجویان ایران (ایسنا)، در احکام عبدالرضا رحمانی فضلی خطاب به خندان‌دل معاون عمران و توسعه امور شهری و روستایی، دین پرست قائم مقام وزیر در امور بین‌الملل و رئیس مرکز اطلاع‌رسانی، سامانی رئیس مرکز مدیریت عملکرد، بازرسی و امور حقوقی، وکیلی مشاور وزیر کشور و افتخاری رئیس مرکز مطالعات راهبردی و آموزش آمده است:    با عنایت به واگذاری اختیارات ستاد ملی فرماندهی اقتصاد مقاومتی به وزارت کشور به منظور راهبری اجرای برنامه‌های اقتصاد مقاومتی در استان ‌های آذربایجان شرقی، کرمان و لرستان و تشکیل قرارگاه مدیریت جهادی اقتصاد مقاومتی در وزارت متبوع و نیز تشکیل کمیته اجرائی به منظور اقدام در راستای تحقق اهداف و برنامه های قرارگاه به منظور پشتیبانی از مدیریت طرح موصوف، بدینوسیله جنابعالی را به عنوان عضو کمیته اجرایی تعیین می‌نمایم.    بر اساس این گزارش به نقل از پایگاه اطلاع رسانی وزارت کشور همچنین در احکام دیگری خطاب به جبارزاده استاندار آذربایجان شرقی، رزم‌حسینی استاندار کرمان و بازوند استاندار لرستان آمده است:    به منظور راهبری اجرای برنامه های اقتصاد مقاومتی در استان های یاد شده و تشکیل قرارگاه مدیریت جهادی اقتصاد مقاومتی در وزارت متبوع و نیز تشکیل کمیته فنی به منظور اقدام در راستای تحقق اهداف و برنامه های قرارگاه، جنابعالی را به عنوان عضو کمیته فنی تعیین می نمایم. تا با هم افزایی و همکاری سایر اعضای کمیته هر چه سریعتر زمینه و بستر تحقق منویات مقام معظم رهبری و برنامه ها و سیاست های دولت تدبیر و امید در حوزه اقتصاد مقاومتی در سه استان یاد شده فراهم گردد.    پیش از این جواد ناصریان معاون توسعه مدیریت و منابع وزارت کشور نیز به عنوان عضو کمیته اجرائی قرارگاه مدیریت جهادی اقتصاد مقاومتی در وزارت کشور منصوب شده بود.    انتهای پیام ,
استاندار قزوین گفت: امنیت، آسایش و اقتدار مثال‌زدنی کشور مرهون ایثار و مجاهدت‌های خاموش سربازان گمنام امام زمان(عج) است.     به گزارش خبرگزاری دانشجویان ایران(ایسنا)، منطقه قزوین، فریدون همتی در دومین روز از هفته‌ی سربازان گمنام امام زمان(عج) با عنوان روز سربازان گمنام امام زمان(عج) ادامه‌دهنده‌ی راه شهیدان ضمن گرامی‌داشت یاد و خاطره‌ی شهیدان، به‌ویژه شهدای وزارت اطلاعات اظهار کرد: این مناسبت فرصت خوبی برای تجلیل و قدردانی از خدمات نیروهای مؤمن، ولایت‌مدار و انقلابی است که به شکل گمنام فعالیت کرده و امنیت و جان خود را برای تأمین امنیت مردم و نظام جمهوری اسلامی به خطر می‌اندازند.    وی افزود: در اهمیت و جایگاه والای فعالیت خدمتگزاران وزارت اطلاعات جمهوری اسلامی همین بس که امام راحل لقب سرباز گمنام امام زمان(عج) را به این مجموعه اطلاق کردند و این بالاترین تعبیری است که تحت‌عنوان مدال سرباز گمنام امام زمان(عج) به تأمین‌کنندگان امنیت این مرز و بوم داده‌شده است.    همتی تصریح کرد: هفته‌ی سربازان گمنام امام زمان(عج) هم‌چنین فرصت مناسبی است تا به ارزش و اهمیت این نهاد و فعالیت مجاهدان راه خدا که در پی حفظ و حراست از نظام جمهوری اسلامی هستند، بیشتر پرداخته شود.    استاندار قزوین از وزارت اطلاعات به‌عنوان یکی از ارکان مهم نظام جمهوری اسلامی برای حفظ امنیت کشور در برابر بیگانگان یاد و خاطرنشان کرد: سربازان گمنام امام زمان(عج) و کارکنان این مجموعه‌ی خدوم، با چشمان تیزبین خود هرگونه حرکت معاندان و دشمنان را که موجب برهم ریختن نظم و امنیت کشور می‌شود به‌دقت رصد کرده و پیش از به ثمر نشستن، آن را از میان بر می‌دارند.    وی نقش سربازان گمنام امام زمان(عج) را در حفظ و پاسداری از ارزش‌های دینی و اعتقادی، مقابله با تحرکات نامحسوس دشمنان و توطئه‌های آن‌ها در ابعاد مختلف را تعیین‌کننده، بی‌بدیل و حائز اهمیت دانست و گفت: تأمین امنیت فیزیکی و روانی در سطح جامعه کار حساس و دشواری است که بخش مهمی از آن در کنار نیروهای نظامی و انتظامی بر عهده سربازان گمنام امام زمان(عج) است.    همتی از تأمین امنیت به‌عنوان یکی از مهم‌ترین وظایف دولت و حاکمیت که در قانون اساسی نیز به آن تصریح‌شده است، نام برد و افزود: امنیت و احساس آن در برقراری ثبات و نظم در جامعه هم‌چنین رشد و توسعه در بخش‌های مختلف، نقش اساسی، کلیدی و غیرقابل‌ انکار دارد.    استاندار قزوین با بیان این‌که مردم مؤمن و انقلابی ما همواره قدردان حافظان و تأمین‌کنندگان امنیت کشور هستند، ادامه داد: بخش مهمی از امنیت مطلوب و مثال‌زدنی جمهوری اسلامی در منطقه‌ی پرآشوب خاورمیانه، نشأت گرفته از وجود پربرکت ولی‌فقیه و رهبری معظم انقلاب، همدلی، اتحاد ملی، همکاری مردم با مسئولان و همچنین حافظان نظم و انضباط از جمله سربازان شجاع و خستگی‌ناپذیر گمنام امام زمان(عج) است.    همتی از کشورمان به‌عنوان جزیره‌ی ثبات و آرامش در منطقه‌ی بحرانی خاورمیانه یاد و تصریح کرد: دولت تدبیر و امید با دیپلماسی فعال و در کنار مجاهدت‌های خاموش و کارکنان مؤمن و انقلابی وزارت اطلاعات و با اتکا به توان و آمادگی دفاعی نهادهای نظامی و انتظامی و سایر مجموعه‌هایی که فعالیت آن‌ها قوام‌بخش امنیت در کشور است، می‌کوشد تا شرایط موجود امنیتی میهن اسلامی را حفظ کرده و ارتقاء بخشد.    انتهای پیام ,
همایش سراسری مدیران معاونت ارتباطات و فناوری اطلاعات بانک مهر اقتصاد در شیراز برگزار شد.  به گزارش سرویس بازار ایسنا، سید مهدی حسینی معاون فناوری اطلاعات و ارتباطات بانک مهر اقتصاد در این همایش گفت: بانک مهر اقتصاد در سالی که به نام اقتصاد مقاومتی، اقدام و عمل نام‌گذاری شده در نظر دارد در حوزه خدمات نوین اقدامات موثری انجام دهد.  حسینی با بیان اینکه بانک مهر اقتصاد در زمینه IT به بلوغ نسبی رسیده، اظهار داشت: بخش IT مولد و بسترساز است بدین معنا که زیرساختی را آماده می‌کند که بتوان بر روی آن هزاران محصول تولید کرد.  معاون فناوری اطلاعات و ارتباطات بانک مهراقتصاد به برنامه سال جاری این بانک اشاره کرد و گفت: بهینه‌سازی ترکیب منابع و مصارف، طراحی محصول بر اساس کاهش قیمت تمام شده پول، کاهش مطالبات معوق، و فروش اموال تملیکی از برنامه‌های اصلیِ بانک برای سال 95 است.  حسینی با بیان اینکه بخش IT باید همسو با استراتژی‌های سازمان باشد، ادامه‌داد: مدیریت منابع، کارآیی و بهینه‌سازی هزینه‌ها از جمله شاخص‎هایی است که فناوری IT می‌تواند در آن نقش موثری داشته باشد.  وی آماری از خدمات بانکداری الکترونیکی در اسفندماه پارسال ارایه کرد و گفت: در ماه پایانی سال گذشته سهم پایانه‌های فروش در شبکه بانکی 63 درصد بوده که 52 درصد آن مربوط به خرید، 10 درصد مانده‌گیری، 17 درصد پرداخت قبوض، 10 درصد پرداخت وجه و 11 درصد سایر موارد بوده است.  معاون فناوری اطلاعات و ارتباطات بانک مهر اقتصاد با بیان اینکه سهم این بانک از این حجم تراکنش‌ها به ویژه در بخش فروش و پرداخت قبوض اندک بوده، افزود: پایانه‌های فروش منابع ارزان قیمت را برای بانک به ارمغان می‌آورند که خوشبختانه با دستگاه‌های جدید POS طراحی شده قابلیت‌های بسیاری از جمله دریافت قبوض و خرید با تمامی کارت‌های شتاب داراست که می‌تواند سهم قابل توجهی از این تراکنش‌ها را به بانک مهر اقتصاد اختصاص دهد.  حسینی از دریافت اقساط از طریق این دستگاه در آینده نزدیک خبر داد و گفت: سیستم دستگاه POS بانک مهر اقتصاد داینامیک است بدین معنا که اگر کارت شتاب بکشید منوی کارت شتاب را نمایش می‌دهد و اگر کارت اعتباری بانک مهر را بکشید منوی کارت اعتباری برای کاربر نمایش داده می‌شود.  به گفته حسینی، شروع این پروژه با توزیع 50 دستگاه POS در چابهار در هفته آخر اردیبهشت‌ماه آغاز می‌شود ضمن آن که شعب بانک مهر اقتصاد نیز به این دستگاه مجهز می‌شوند.  وی یکی دیگر از راه‌های کاهش قیمت تمام شده پول را استفاده از دیگر ابزارهای بانکداری الکترونیک از جمله اینترنت بانک، موبایل بانک، دستگاه ATM برشمرد و گفت: 33 درصد از عملیات بانکی شعب مربوط به دریافت اقساط است که دریافت هر قسط 3 هزار تومان برای این بانک هزینه دارد در حالی‌ که هزینه پرداخت اقساط از طریق ابزارهای الکترونیک تنها 20 تومان است بنابراین ضروری است تا همکاران، مشتریان را به پرداخت اقساط الکترونیکی ترغیب کند تا هزینه عملیاتی کاهش یابد.  معاون فناوری اطلاعات و ارتباطات بانک مهر اقتصاد در ادامه از راه‌اندازی فروشگاه مجازی این بانک در آینده نزدیک خبر داد.  حسینی یکی دیگر از برنامه‌های سال جاری حوزه IT را ارایه سرویس‌های جدید در زمینه استعلام بانک مرکزی عنوان کرد و گفت: سال گذشته از بخش استعلام‌ها 14 میلیارد تومان برای بانک سودآوری شد لذا در نظر داریم استعلام اتباع خارجی، مراسلات پستی، ثبت اسناد، استعلام کد اقتصادی، شخصیت‌های حقوقی را به سیستم استعلام متمرکز بانک اضافه می‌کنیم.  انتهای پیام ,
رئیس‌جمهور آرژانتین در تلاش برای مقابله با سنگ اندازی‌های مخالفانش در راه اصلاحات اقدام به وتوی طرح آنها برای جلوگیری از تعدیل نیروها می‌کند.  به گزارش خبرگزاری دانشجویان ایران (ایسنا)، به نقل از خبرگزاری فرانسه، قانونگذاران اپوزیسیون در پارلمان آرژانتین روز پنجشنبه قانونی را با هدف حمایت از کارگران و کارمندان در مقابل موج اخراجهای دولت محافظه کار این کشور تصویب کردند.  با این وجود مائو ریسیو ماکری، رئیس جمهور آرژانتین در یک کنفرانس خبری اظهار کرد: از نظر من این قانون یک قانون ضد اشتغال است و من قصد دارم آن را وتو کنم.  منتقدان و مخالفان ماکری می گویند که این تعدیل نیروها باعث تشدید مصائب و سختی‌های خانواده‌های کارگران که تا پیش از این با مسائل تورم، کاهش یارانه ها و کاهش ارزش واحد پول پزوی آرژانتین دست و پنجه نرم می کردند، می شوند.  ماکری عنوان می کند که این تدابیر برای تقویت اقتصاد آرژانتین در میان مدت ضروری هستند.  وی روز جمعه گفت، کنگره تحت کنترل اپوزیسیون آرژانتین پیشنهاد قوانینی را داده که اشتغال را متوقف کرده و فقر بیشتری را به وجود خواهد آورد.  اصلاحاتی که ماکری قصد وتوی آنها را دارد به کارگران اخراج شده اجازه می داد تا برای بازگشت به شغل درخواست داده و یا غرامت دو برابری برای شش ماه آینده دریافت کنند.  ماکری از زمان آغاز ریاست جمهوری اش مشغول خنثی کردن سیاستهای مقامهای دولت چپگرای قبلی بوده است. اتحادیه‌های کارگری می گویند که 155 هزار کارگر از زمان به قدرت رسیدن ماکری در آرژانتین شغل خود را در بخشهای خصوصی و دولتی از دست داده‌اند.  دولت آرژانتین نیز گفته است که در سه ماهه اول سال جاری میلادی 11000 کارمند دولتی را اخراج می کند.  برخی رهبران اتحادیه‌های کارگری تهدید کرده‌اند در صورتی که ماکری لایحه حمایت از بیکاران را وتو کند اعتصاب سراسری برگزار خواهند کرد.  دولت آرژانتین استدلال کرده که اقتصاد این کشور در حال حاضر دچار رکود است اما وعده داده که در عرض یک سال مردم شروع به مشاهده ثمرات راهی که ما در پیش گرفته‌ایم خواهند کرد.  روز پنجشنبه دولت آرژانتین پذیرفت تا پایه حقوق را افزایش دهد.به گفته یک اتحادیه صنفی این اتفاق بعد از مذاکرات دولت بوئنوس آیرس با رهبران صنایع و اتحادیه ها رخ داده است.    انتهای پیام ,
هشتاد و یکمین نشست راویان اندیشه دوشنبه سوم خرداد مصادف با سالروز فتح خرمشهر با معرفی و رونمایی کتاب دفاع مقدسی سیداکبر میرجعفری در فرهنگسرای اندیشه برگزار می‌شود.    به گزارش ایسنا، ریحان‌هایی که مادرم دوست داشت مجموعه داستان‌های خیلی کوتاه اما پیوسته‌ای درباره جنگ است که با عنوان فرعی جنگ‌نوشت در آخرین روزهای سال 94 توسط انتشارات شهرستان ادب منتشر شده است.    در معرفی این کتاب عنوان شده است: کتاب ریحان‌هایی که مادرم دوست داشت شامل 52 داستان- خاطره است که این داستان‌ها تماما تجربیات شخصی نویسنده است و میر جعفری در این داستان‌ها سعی کرده است نوشته‌هایش نه چندان طولانی باشند که حوصله خواننده را سر ببرد و نه آن قدر کوتاه که از بیان ماجرا دربماند.    هشتادویکمین نشست راویان اندیشه با حضور مجید قیصری، رحیم مخدومی ، احمد نادمی و سیداکبر میرجعفری (نویسنده کناب) برگزار می شود.      علاقه‌مندان برای شرکت در این برنامه می توانند روز دوشنبه 3 خرداد ساعت 17 به سالن اجتماعات فرهنگسرای اندیشه واقع در خیابان شریعتی نرسیده به پل سیدخندان مراجعه کنند.        انتهای پیام ,
مهاجم سابق تیم ملی آرژانتین و اینتر ایتالیا از فوتبال خداحافظی کرد.    به گزارش ایسنا و به نقل از اولاریون، دیگو میلیتو مهاجم 36 ساله که در رسینگ کلوپ آرژانتین بازی می‌کند، در آخرین دیدار خود با پیراهن این تیم به میدان رفت و از فوتبال خداحافظی کرد.    میلیتو که در جام جهانی 2010 با نظر دیگو مارادونا در تیم ملی کشورش حضور داشت، در مجموع در رده ملی فروغ کافی نداشت و در 25 بازی تنها 4 بار گلزنی کرد ولی در رده باشگاهی درخشش خوبی داشت.    مهم‌ترین حضور او در فوتبال به زمان حضورش در اینتر باز می‌گردد که طی 128 بازی توانست 72 گل به ثمر برساند. از جمله زدن دو گل در دیدار نهایی لیگ قهرمانان اوپا برابر بایرن مونیخ بود که باعث شد اینتر بعد از 50 سال به قهرمانی در اروپا برسد. او در تیم‌هایی چون رئال ساراگوسا، جنوا و رسینگ کلوپ آرژانتین نیز بازی کرد و در نهایت بعد از رقابت‌های این فصل فوتبال آرژانتین از فوتبال خداحافظی کرد.    بازیکن 36 ساله آرژانتین که به خاطر شباهت زیاد با انزو فرانچسکولی، مهاجم افسانه‌ای اروگوئه از سوی رسانه‌ها لقب شاهزاده را دریافت کرده است، در بازی خداحافظی خود یک مهمان ویژه خواهد داشت که ژوزه مورینیو مربی سابق او در اینتر است. میلیتو که با مورینیو توانست لیگ قهرمانان را کسب کند، از مربی سابق خود برای حضور در دیدار آخر خود دعوت کرده است.    انتهای پیام ,
موسی یکی از 85 نفری است که از سال 2014 تاکنون به اتهام پیوستن و ارتباط با داعش در آمریکا محاکمه می‌شوند.    به گزارش ایسنا، نامه‌نیوز به نقل از واشنگتن‌تایمز نوشت: یک شهروند اهل نیویورک که به تازگی از داعش جدا شده، خاطراتش از دوران حضور در میان اعضای این گروه تروریستی را در گفت‌وگو با یک رسانه آمریکایی بازگو کرده است.    این شهروند آمریکایی، پیوستنش به گروه تروریستی داعش را بدترین تصمیم در دوران زندگی‌اش خواند.    قرار است مصاحبه کامل این جوان آمریکایی با شبکه خبری ان‌.بی‌.سی نیوز جمعه آینده از این شبکه پخش شود.    موسی، 27 ساله و دانشجوی سابق دانشگاه کلمبیا پنج ماه در میان اعضای گروه تروریستی داعش در سوریه زندگی کرد. به گفته اف.بی.آی، وی اکنون به دو اتهام بازداشت شده است؛ یکی فراهم کردن تجهیزات مورد نیاز برای حمایت از این سازمان تروریستی و دیگری دریافت آموزش‌های نظامی از سازمان‌های تروریستی.    پلیس اف.بی.آی آمریکا در بیانیه‌ای درباره این متهم می‌گوید: این مرد به مجازات 25 سال زندان متهم خواهد شد.    وی همزمان توافقنامه‌ای را امضا کرده است که به متهم اجازه می‌دهد به مقامات پلیس آمریکا درباره جزئیات فعالیت‌های دیگر سازمان‌های تروریستی اطلاعاتی ارائه دهد.    موسی در ژوئن سال 2014 پس از آنکه فریب تبلیغات داعش را خورد، عازم سوریه شد.    وی در این‌باره به ان.بی.سی نیوز می‌گوید: همه‌چیز با جلوتر رفتن زمان جدی‌تر می‌شد و من شاهد بریده شدن سرها بودم. من جنون را در چشم اعضای داعش دیدم.    موسی افزود: روشن است که این بدترین تصمیمی بود که من در کل زندگی‌ام گرفتم.    این شهروند آمریکایی پس از پنج ماه از سوریه فرار کرد و به ترکیه رفت و از کنسولگری آمریکا درخواست کمک کرد.    وی گفت: زمانی که من به کنسولگری رسیدم فقط توانستم به در ضربه بزنم و درخواست کنم که اجازه بدهند داخل شوم.    موسی می‌گوید: داعش اسلام را اجرا نمی‌کند و مردم باید این را بدانند. من تا روزی که زنده هستند این را تکرار خواهم کرد.    موسی یکی از 85 نفری است که از سال 2014 تاکنون به اتهام پیوستن و ارتباط با داعش در آمریکا محاکمه می‌شوند.    انتهای پیام ,
تنها یک روز از هفته میراث فرهنگی می‌گذرد که مسؤول موزه‌های استان سمنان از تعطیلی موزه‌ی شاهرود و انتقال اشیاء آن به سمنان خبر می‌دهد.    به گزارش ایسنا، مسؤول موزه‌های استان سمنان گفت: با توجه به بی‌مهری‌های اخیر به موزه شاهرود، مخزن اصلی آثار تاریخی استان سمنان واقع در شهر سمنان، پذیرای آثار تاریخی و اجناس موزه شاهرود می‌شود.    سروش هاشمی افزود: با توجه به این‌ که بر اساس حکم شهرداری شاهرود، تنها موزه غنی استان سمنان در شاهرود در آستانه تعطیلی قرار گرفته است، زمینه انتقال اشیای موزه به سمنان فراهم شده است.  وی با تاکید بر این‌که اولویت اصلی، حفظ اشیاء در موزه شاهرود است، اظهار کرد: در صورت اجرای حکم تخلیه توسط شهرداری، چاره‌ای جز انتقال اشیاء به سمنان برای نگهداری در مخزن اصلی آثار تاریخی استان وجود ندارد.  هاشمی افزود: فضای مورد نیاز برای انتقال اشیاء فراهم شده و امین‌اموال استان نیز آمادگی خود را برای تحویل گرفتن آثار اعلام کرده است.  وی تاکید کرد: حفظ اشیا و نگهداری مناسب آثار تاریخی واقع در موزه شاهرود، اهمیت زیادی دارد.    مسؤول اداره میراث فرهنگی، صنایع دستی و گردشگری شاهرود نیز گفت: شهرداری شاهرود با پیگیری‌های قضایی درصدد بازپس گرفتن ساختمان موزه شاهرود و تعطیلی آن است.    حمیدرضا حسنی ادامه داد: بنا بر تفاهم‌نامه همکاری میان اداره میراث فرهنگی، شهرداری و فرمانداری شاهرود در سال 66، با ثبت ساختمان بلدیه، این ساختمان برای مرمت در اختیار اداره میراث فرهنگی قرار گرفت و تبدیل به موزه شد. این اداره پنج میلیارد ریال برای مرمت ساختمان هزینه کرده و هم اکنون دارای چهار کارمند است.  او با بیان این‌که هیچ بندی در تفاهم‌نامه درباره‌ی پرداخت اجاره این ملک وجود نداشته است، افزود: شهرداری شاهرود درخواست پرداخت اجاره بهای معوقه را داشته و حکم تخلیه این ساختمان را نیز گرفته است.  وی افزود: در تمامی شهرها، شهرداری‌ها در کارهای فرهنگی مشارکت دارند و انتظار می‌رود که شهردار شاهرود تعامل بیشتری با اداره میراث فرهنگی داشته باشد.  در موزه شاهرود بیش از 950 شی تاریخی و فرهنگی در دو بخش باستان‌شناسی و مردم شناسی و بیش از 120 نسخه خطی و کتب قدیمی ارزشمند وجود دارد.  در این موزه آثاری از تپه‌های تاریخی شاهرود شامل تپه بلوار، تپه‌های منطقه جاجرم، خرقان، طرود و ... به نمایش درآمده است. قدیمی‌ترین اشیای این موزه ابزار سنگی و استخوانی مربوط به هشت هزار سال پیش است که از کاوش‌های باستان شناسی در تپه سنگ چخماق کشف شده است.    انتهای پیام       موزه شاهرود  ,
‌مدیرعامل جمعیت هلال‌احمر مازندران از آغاز اجرای طرح کاهش غریق در نقاط حادثه‌خیز ساحلی با مدیریت این جمعیت در این استان و در 320 نقطه خبر داد.    به گزارش خبرگزاری دانشجویان ایران‌(ایسنا)، منطقه مازندران، مجتبی اکبری در کمیته مغروقین جمعیت هلال مازندران اظهار کرد: طرح کاهش غریق امسال با محوریت و مدیریت جمعیت هلال احمر مازندران در 5 منطقه و 320 نقطه حادثه‌خیز در سواحل مازندران اجرا می‌شود.    وی تصریح کرد: برخلاف تصور برخی، مدیریت طرح‌های ساحلی به هلال احمر واگذار نشد و این جمعیت در این زمینه برنامه‌ای ندارد و تنها مدیریت کمیته پیشگیری از مغروقین و همچنین مدیریت و به کارگیری ناجیان غریق در 320 نقطه حادثه‌خیز مشخص شده به جمعیت هلال احمر استان واگذار شده است.    مدیرعامل جمعیت هلال احمر مازندران با تاکید بر ضرورت مسئولیت‌پذیری و تعامل بین‌بخشی تمامی دستگاه‌های اجرایی عضو کمیته پیشگیری از غریق گفت: مسئله غرق شدن افراد در سواحل استان به ویژه در ایام تابستان یکی از چالش‌های اساسی استان در فرآیند مدیریت ساحل است که برای غلبه براین چالش تمامی دستگاه‌های مربوط باید کمک کنند.    اکبری گفت: برنامه عملیاتی هدف گذاری شده در این جمعیت کاهش غریق و رسیدن به نقطه صفر است و معتقد هستیم حتی یک نفر غریق هم دارای آثار زیان بار اجتماعی و اقتصادی فراوانی برای جامعه و استان محسوب می‌شود.    وی افزود: فرآیند اجرای طرح کاهش غریق در سواحل مازندران در سطح‌های مختلف پایش و آسیب‌شناسی می‌شود.  ‌  انتهای پیام   ,
رئیس اداره راه و شهرسازی شهرستان شیروان گفت: بارش باران و جریان سیل شب گذشته موجب بسته شدن محور جیرستان به نامانلو شد و هم اکنون این مسیر به صورت کامل باز شده است.    به گزارش گروه دریافت خبرگزاری دانشجویان ایران (ایسنا)، منطقه خراسان‌شمالی، عبدالرضا زراعتکار اظهار کرد: بارش شدید باران موجب خسارت به ابنیه فنی راه روستایی قلجق شده که این مهم سبب انجام تردد سخت در این محور شده است که هم اکنون عوامل راهداری در این مسیر مشغول رسوب برداری و بازگشایی محور هستند‌.    وی با بیان اینکه راه‌های بسته شده نیز در کوتاه ترین زمان توسط عوامل راهداری باز می‌شوند، گفت: هنوز میزان خسارت به این محورها برآورد نشده است.    زارعتکار عنوان کرد: طی اطلاعیه هواشناسی بارش باران و تگرگ و وقوع سیلاب در مناطق مختلف استان دور از انتظار نیست، بنابراین روستاییان از تردد غیر ضروری در محورهای فرعی و اصلی خودداری کنند.  ‌  انتهای پیام   ,
شورای فنی کشتی فرنگی تصمیماتی را اتخاذ کرد.    به گزارش ایسنا و به نقل از فدراسیون کشتی، در نشست شورای فنی کشتی فرنگی که با حضور کلیه اعضای شورای فنی تیم‌های ملی کشتی فرنگی کشور ملاقاسمی، علی آبادی، دلیریان، مشتاقی، هوریا و لرستانی و نمایندگان رسمی فدراسیون کشتی پس از رقابت های جام جهانی در شیراز برگزار شد، تصمیمات زیر اتخاذ و اعلام شد:      1- پیرو مفاد بند یکم صورت جلسه مورخ 28 فروردین 95 ، مقرر شد در وزن 98 کیلوگرم، با توجه به عملکرد قاسم رضایی و مهدی علیاری در مسابقات جام جهانی شیراز، و ارزیابی فنی حاصل از رقابت‌های این دو کشتی‌گیر، کادر فنی تیم ملی کشتی فرنگی، از طریق اعزام کشتی گیران مذکور به تورنمنت بین المللی واجد شرایط و یا برگزاری رقابت درون اردویی، با ارفاق وزن مناسب، نسبت به شفاف شدن وضعیت کشتی‌گیر شایسته و برتر این وزن، برای پوشیدن پیراهن تیم ملی در رقابت‌های المپیک 2016 ، اقدام کند.      2- پیرو مفاد بند دوم از صورتجلسه مورخ 28 فروردین 95 ، شورای فنی، مقرر شد در وزن 66 کیلوگرم، با توجه به عملکرد امید نوروزی و مهدی زیدوند، در مسابقات جام جهانی کشتی فرنگی در شیراز، و ارزیابی فنی حاصل از رقابت‌های این دو کشتی گیر، کادر فنی تیم ملی کشتی فرنگی حداکثر تا 15 روز مانده به مسابقات المپیک 2016، کشتی گیر واجد شرایط پوشیدن پیراهن تیم ملی در این وزن را به شورای فنی معرفی کند.      3- پیرو مفاد بند سوم از صورتجلسه مورخ 28 فروردین 95 شورای فنی، مقرر شد در وزن 85 کیلوگرم، با توجه به عملکرد حسین نوری و حبیب اخلاقی، در مسابقات جام جهانی کشتی فرنگی شیراز، و ارزیابی فنی حاصل از رقابت‌های این دو کشتی گیر، کادر فنی تیم ملی کشتی فرنگی حداکثر تا 15 روز مانده به مسابقات المپیک 2016، کشتی گیر واجد شرایط پوشیدن پیراهن تیم ملی در این وزن را به شورای فنی معرفی کند.      4- در وزن 130 کیلوگرم، با توجه به عملکرد امیر قاسمی منجزی در مسابقات گزینشی و کسب سهمیه المپیک توسط وی در این وزن، همچنین عملکرد بشیر باباجان زاده در رقابت‌های جام جهانی شیراز، به کادر فنی کشتی فرنگی بزرگسالان کشور پیشنهاد می‌شود، از طریق اعزام کشتی گیران مذکور به تورنمنت بین المللی واجد شرایط و یا برگزاری رقابت درون اردویی، نسبت به شفاف شدن وضعیت کشتی گیر شایسته و برتر این وزن، برای حضور در رقابت‌های المپیک 2016 اقدام کند.    انتهای پیام ,
رویداد هنری نگارخانه‌ای به وسعت شهر که از امروز اول خردادماه در تمامی سازه‌های تبلیغاتی شهر تهران اکران شده، به مناسبت نیمه شعبان و میلاد آخرین اختر امامت، ولیعصر (عج)، آثار هنری با موضوع این امام همام را در معرض دید شهروندان تهرانی قرار داده است.     به گزارش سرویس شهری ایسنا، رویداد هنری نگارخانه‌ای به وسعت شهر از امروز اول خردادماه در سطح شهر تهران برگزار شده و در این طرح 800 اثر هنری بر روی 2 هزار سازه تبلیغاتی به نمایش درآمده است.    در این طرح که همزمان با میلاد با سعات مهدی موعود (عج) آغاز شده است، آثار هنری که با موضوع ولیعصر (عج) خلق شده‌اند نیز به نمایش درآمده است.    در این طرح آثاری از مسعود نجابتی، سید وحید موسوی جزایری، سید محمد موحد حسینی و کتبه‌های از دوران صفویه و قاجاریه که در اماکن مقدسی همچون مسجد جمکران خلق شده‌اند، به صورت گسترده در سطح شهر تهران به نمایش درآمده است.    عیسی علیزاده، مدیرعامل سازمان زیباسازی شهر تهران نیز با اشاره به دومین سال برگزاری طرح نگارخانه‌ای به وسعت شهر گفت: در این رویداد فرهنگی از کمک مناطق ۲۲ گانه شهرداری در اکران بیشتر آثار استفاده کردیم و در این طرح علاوه بر اکران آثار هنرمندان بزرگ داخلی و خارجی با توجه به همزمانی این رویداد با اعیاد شعبانیه و هفته فرهنگی خرمشهر؛ بخشی از آثار این دوره به طرح‌های مناسب با اعیاد شعبانیه و آزادسازی خرمشهر اختصاص یافته است.    مدیرعامل سازمان زیباسازی شهر تهران همچنین از نورآرایی پایتخت به مناسبت اعیاد شعبانیه خبر داد و گفت: خیابان‌های اصلی تهران به مناسبت اعیاد شعبانیه با جدیدترین شیوه روشنایی، نورآرایی شده‌اند.    علیزاده با بیان اینکه بیش از 95 هزار متر ریسه اشکی در خیابان‌های اصلی شامل خیابان کریمخان تا میدان هفت تیر، خیابان میرداماد، خیابان شریعتی، میدان ولیعصر تا خیابان بزرگمهر، میدان انقلاب تا یادگار امام (ره)، میدان امام حسین(ع) تا تقاطع اتوبان امام علی (ع) و چهارراه ولیعصر تا میدان انقلاب اجرا شده است، گفت: امسال برای بهبود فضای شهر در این ایام خیمه‌های نوری به صورت سقف در مناطق مرکزی اجرا شده است که در شبهای اعیاد زیبایی بیشتری به شهر ببخشد.    به گفته مدیرعامل سازمان زیباسازی شهر تهران، علاوه بر همه این فعالیتها چراغ های اشکی و سوزنی تحویل بسیاری از مناطق شده تا به مناسبت این اعیاد مناطق خود را نورآرایی کنند.    بر اساس گزارش روابط عمومی سازمان زیباسازی شهر تهران، دومین دوره رویداد هنری نگارخانه‌ای به وسعت شهر از اول تا دهم خردادماه با اکران گسترده 800 اثر از هنرمندان ایرانی و خارجی در تمامی سازه‌های تبلیغاتی شهر تهران برگزار می‌شود.    انتهای پیام ,
دونده 100 متر و المپیکی ایران در رقابت‌های World Challenge هلند شرکت می‌کند.    به گزارش ایسنا، حسن تفتیان رکورددار دوی 100 متر ایران در راه آماده‌سازی خود برای حضور در بازی‌های المپیک، یکشنبه 2 خرداد در رقابت‌های ورلد چلنج هلند شرکت می‌کند.    در این رقابت‌ها دوندگانی چون کیم کالینز، براون، سیلمون و مارتینا حضور دارند.    تفتیان جمعه شب در رقابت‌های جمهوری چک موفق شد با زمان 10 ثانیه و 25 صدم ثانیه مدال برنز را به دست آورد.    تفتیان که سهمیه دوی 100 متر المپیک را کسب کرده برای آمادگی بیشتر جهت حضور موفق در این بازی‌ها اردوی اروپایی خود را از جمهوری چک آغاز کرده است.    انتهای پیام ,
تیم‌های والیبال ساحلی ایران با صعود به نیمه نهایی قهرمانی آسیا سهمیه رقابت‌های جهانی را کسب کردند.    به گزارش ایسنا، تیم ملی والیبال ساحلی جوانان ایران در مرحله یک چهارم نهایی رقابت‌های قهرمانی آسیا با برتری برابر نیوزیلند با صعود به جمع 4 تیم برتر سهمیه رقابت‌های جهانی را نیز گرفت.    تیم ملی والیبال ساحلی یک جوانان با ترکیب محمدرضا حضرت‌پور و سالار قویدل در دو ست متوالی و با امتیازهای 21-19 و 21-18 حرف خود را شکست داد و راهی نیمه نهایی شد.    تیم ملی ب والیبال ساحلی نیز با ترکیب علیرضا آقاجانی و علی شهبازی 2 بر یک استرالیا را شکست داد تا این تیم هم سهمیه جهانی بگیرد.    تیم‌های ملی والیبال ساحلی جوانان ایران تنها دو تیمی هستند که موفق شدند از یک کشور راهی نیمه نهایی شوند.    مرحله نیمه نهایی فردا (یکشنبه) برگزار می‌شود و تیم ملی الف ایران با تایلند و تیم ملی ب نیز با استرالیا رقابت می‌کند که در صورت پیروزی برابر این حریفان، فینالیست می‌شود.    نخستین دور رقابت‌های والیبال ساحلی قهرمانان جوانان آسیا از جمعه در لائوس آغاز شده است.    انتهای پیام ,
بنابر تاکید ائمه اطهار در زیارت نیمه شعبان در سال‌های اخیر و با تجربه پیاده‌روی اربعین، زائران بسیاری به منظور شرکت در پیاده‌روی نیمه شعبان وارد این کشور می‌شوند تا از فیوضات زیارت سیدالشهدا در این روز بهره‌مند شوند.    به گزارش گروه دریافت خبر خبرگزاری دانشجویان ایران(ایسنا)، به نقل از ائمه اطهار علیهم السلام و علمای شیعه، زیارت اباعبدالله الحسین یکی از پرفضیلت‌ترین اعمال شیعیان است. در روایات مختلفی از ائمه به ثواب زیارت امام حسین علیه السلام اشاره شده است تا جایی که برای تلاش رفتن به زیارت و سختی سفر کربلا و اندوه ناشی از فراق زیارت احادیثی ذکر شده است که نشان از اهمیت دیدار با سیدالشهدا دارد.    در بسیاری از روزهای مناسبتی از جمله شب و روز جمعه، و شب و روز عرفه، و شب و روز عید قربان، و شب و روز عید فطر، و اول و نیمه ماه رجب، و نیمه شعبان، و روز اول و نیمه و آخر ماه رمضان، و شب‌های قدر بویژه شب بیست و سوم ماه مبارک رمضان، و شب و روز عاشورا، و روز أربعین زیارت اباعبدالله وارد شده است. به عنوان مثال در نقل حدیثی از پیامبر بزرگوار اسلامی چنین آمده است که: کربلا پاک‌ترین بقعه روی زمین و از نظر احترام بزرگ‌ترین بقعه‏‌هاست والحق که کربلا از بساط های بهشت است.    و یا محمد بن مسلم از امام باقر علیه السلام روایت کرده: اگر مردم می‌دانستند، زیارت امام حسین علیه السلام چقدر فضیلت و ثواب دارد، بدرستی که از شوق می‌مردند و نفس‌هایشان از روی حسرت بند می‌آمد. گفتم: چقدر فضیلت دارد، حضرت فرمودند: هر کس امام حسین علیه السلام را زیارت کند از روی اشتیاقی که به او دارد، خدا برایش هزار حج مقبول و هزار عمره مبرورة و اجر هزار شهید از شهداء بدر و اجر هزار روزه دار و ثواب هزار صدقه قبول شده و ثواب هزار بنده آزاد کردن که مراد از آن رضای خدا باشد، می‌نویسد. وسائل الشیعه/ ج14/ص453    یکی از روزهایی که در آن به زیارت امام حسین(علیه السلام) اشاره شده روز نیمه شعبان است. امام باقر علیه السلام در این خصوص فرموده است: کسی که در شب نیمه شعبان امام حسین علیه السلام را زیارت کند خداوند آنچه را که او از گناهان پیش فرستاده و آنچه می‌فرستد را می‌آمرزد (گناهان گذشته و آینده او) و هرکس او را در روز عاشورا زیارت کند، خداوند هزار حج مقبول و هزار عمره مبرور برایش می‌نویسد، و هرکس او را در روز عاشورا زیارت کند، کانه خداوند را در بالای عرش او زیارت کرده است. وسائل الشیعه/ج14/ص469    در روایتی به نقل از امام صادق علیه السلام آمده است: هر کس در شبی از سه شب قبر امام حسین علیه السلام را زیارت کند، خداوند گناهان گذشته و آینده او را می‌آمرزد، عرض کردم فدایتان بشوم کدام شب‌ها فرمودند: شب عید فطر و شب عید قربان و شب نیمه شعبان. تهذیب الاحکام/ج6/ص49    شیخ حر عاملی به 12 روایت اشاره می‌کند که همه آنها در مقام فضیلت زیارت امام حسین (علیه‌السلام) در شب نیمه شعبان وارد شده است. که به چند روایت بسنده‌ می‌کنیم.    ابوبصیر از امام صادق(ع) نقل می‌کند که امام فرمود: من أحب أن یصافحه مائتا ألف نبی و عشرون ألف نبی فلیزور قبر الحسین بن علی علیه‌السلام فی النصف من شعبان، فإن أرواح النبین یستأذن الله فی زیارته فیؤذن لم    هر که می‌خواهد 124 هزار پیامبر با او مصافحه کنند پس در نیمه شعبان امام حسین (علیه‌السلام) را زیارت کند، بدرستی که در این روز ارواح پیامبر از خداوند رخصت گرفته به زیارت امام حسین (علیه‌السلام) بروند.    امام زین العابدین و امام صادق علیهماالسلام در چندین روایت به آثار و برکات زیارت امام حسین (علیه السلام)چنین اشاره می‌فرمایند: در شب نیمه شعبان به زائران امام حسین ندا می‌رسد، آمرزیده شده برگردید و ثواب شما بر خدا و پیامبرتان خواهد بود. هر که در شب نیمه شعبان امام را زیارت کند گناهانش آمرزیده شده و تا آخر سال گناهی برایش نوشته نخواهد شد    هر کس امام حسین(ع) را در نیمه شعبان زیارت کند خداوند برای او هزار حج را می‌نویسد.    در سال‌های اخیر و با تجربه پیاده روی اربعین، زائران بسیاری به منظور شرکت در پیاده‌روی نیمه شعبان وارد این کشور می‌شوند تا از فیوضات زیارت سیدالشهدا در این روز بهره مند شوند. امسال نیز گروه‌های دانشجویی و شخصی در قالب کاروان‌های زیارتی و یا به صورت انفرادی عازم کربلا می‌شوند. موکب ایرانی خدام الحسین نیز در راستای خدمات رسانی به زوار اباعبدالله الحسین در مسیر نجف به کربلا اقدام به برپایی موکبی در مساحت 20 هزار متر واقع در عمود 1120 کرده است که هر روزه توزیع غذا در وعده صبحانه، نهار و شام، پخش نوشیدنی‌های ایرانی و اسکان زائران را در دستور کار خود قرار داده است.    انتهای پیام ,
چندی است که تکنولوژی جدید واقعیت مجازی را می‌توان در گوشه و کنار تمام سایت‌های خبری مشاهده کرد. همه شرکت‌های تکنولوژیک سعی در تولید و عرضه عینک‌های واقعیت مجازی دارند تا بتوانند خود را همگام با دنیای تکنولوژی و بازی پیش ببرند و از رقبا پیشی بگیرند. در این میان شرکت‌های بزرگ اکیلیوس و HTC زودتر از دیگر برندها وارد میدان شده و عینک‌های واقعیت مجازی خود را معرفی کرده‌اند. امروزه علاوه بر کنسول‌های بازی و گوشی‌های هوشمند، کاربران تمایل دارند که این تکنولوژی را روی کامپیوتر شخصی خود تجربه کنند.   به گزارش سرویس بازار ایسنا، شرکت ایسوس به تازگی لوگو فراتر از واقعیت مجازی را معرفی کرده است. این علامت، نشان دهنده سازگاری و اطمینان به مصرف‌کننده است که به راحتی می‌تواند از مادربورد و کارت گرافیک خود برای بازی‌های واقعیت مجازی استفاده کند. شرکت ایسوس با شرکت‌های مختلفی که در زمینه واقعیت مجازی فعالیت دارند همکاری کرده تا مطمئن شود که تمام قطعات تولیدی ایسوس با نسل جدید لوازم واقعیت مجازی همخوانی دارد.  همکاری ایسوس با شرکت‌های دیگر به این معنی است که تمام قطعات ایسوس که دارای علامت VR Ready هستند، دارای فریم وِر و نرم‌افزارهایی هستند که با قطعات واقعیت مجازی همخوانی کامل دارند. علامت VR ready بر روی کالاهایی قرار دارد که با هدست واقعیت مجازی اکیلیس ریفت تست شده‌اند و هر زمان که HTC Vive نیز معرفی شود با کالاهای ایسوس هماهنگی کامل خواهد داشت.   فراتر از واقعیت مجازی: آماده برای بهترین تجربه از واقعیت مجازی اگر چه یافتن مشخصاتی که بتواند حداقل کیفیت را برای وسایل واقعیت مجازی پشتیبانی کند آسان است، اما مطمئن شدن از اینکه یک دستگاه با واقعیت مجازی همخوانی داشته باشد و سازگار باشد کار بسیار سختی است. ایسوس به منظور مطمئن شدن از همخوانی قطعات خود، تمام برنامه‌ها و فریم وِرهای مختلف را آزمایش کرده و سازگاری آن‌ها را کنترل می‌کند. ایسوس لیست کالاهایی را که با اکیلیس ریفت سازگاری دارند منتشر کرده و همین‌طور پس از معرفی HTC Vive در آینده‌ای نزدیک نیز لیست قطعات سازگار با این مدل منتشر خواهد شد. کاربرانی که علاقه به خرید کامپیوترهای شخصی با امکان واقعیت مجازی دارند، می‌توانند به تارنمای Beyond VR Ready ایسوس مراجعه کرده تا لیست کالاهای سازگار را در دسترس داشته باشند. ایسوس به صورت دوره‌ای این لیست را به‌روز نگه می‌دارد تا کاربران همواره بهترین انتخاب را برای کامپیوترهای شخصی داشته باشند.  انتهای پیام ,
مهاجم رومانیایی و پیشین چلسی و یوونتوس پس از اینکه فهمید جایی در ترکیب زردپوشان برای یورو 2016 ندارد، از فوتبال خداحافظی کرد.    به گزارش ایسنا و به نقل از یورو اسپورت، آدرین موتو که با یوونتوس به قهرمانی در کالچو رسید، در 37 سالگی از فوتبال خداحافظی کرد. این بازیکن که طی 77 بازی ملی برای رومانی موفق شده بود 36 گل به ثمر برساند، در یورو 2000 و یورو 2008 برای تیم ملی کشورش به میدان رفت و این اواخر تلاش زیادی کرد تا هر طور شده سومین یورو را نیز تجربه کند ولی از ترکیب رومانی خط خورد تا او نیز از فوتبال خداحافظی کند.    موتو که سابقه بازی در تیم هایی چون اینتر، چلسی، یوونتوس و فیورنتینا را دارد، در مجموع 161 گل در 437 بازی به ثمر رساند و دو بار قهرمانی در لیگ ایتالیا را تجربه کرد. او در فصل اولی که ژوزه مورینیو هدایت چلسی را بر عهده گرفت توسط این مربی به دلیل مصرف کوکائین اخراج شد و از آن زمان تاکنون دل خوشی از مربی پرتغالی نداشته و معتقد است مورینیو باعث شد دوران فوتبال او در چلسی پربار نشود.    رومانی یکی از تیم‌هایی است که توانسته به یورو 2016 صعود کند و در دیدار افتتاحیه یورو باید برابر فرانسه در گروه نخست به میدان برود.    انتهای پیام ,
‌رئیس سازمان مدیریت و برنامه‌ریزی مازندران گفت: تا پایان خرداد 95، برنامه ششم توسعه مازندران تدوین و قابلیت اجرایی پیدا می‌کند.    به گزارش خبرگزاری دانشجویان ایران(ایسنا)، منطقه مازندران، امیدعلی پارسا در نخستین نشست مشترک شورای برنامه‌ریزی و توسعه استان‌های منطقه یک کشور اظهار کرد: سند آمایش سرزمینی مازندران پس از 6سال کار مداوم، سال گذشته تدوین و طراحی شده و به زودی به تایید نهایی سازمان مدیریت و برنامه‌ریزی می‌رسد.    وی با اشاره به اینکه سهم اعتبارات استانی در تحقق اهداف برنامه ششم توسعه کمتر از 8 درصد است، تصریح کرد: باید تلاش کنیم در مازندران اعتبارات استانی را برای تمرکز به سمت پروژه‌های ملی سوق دهیم.    رئیس سازمان مدیریت و برنامه‌ریزی مازندران با بیان اینکه پایداری محیطی، اقتصادی، فرهنگی و کالبدی در اهداف این سند دیده شده است، خاطرنشان کرد: طرح‌های بزرگ مقیاس در شورای برنامه‌ریزی و توسعه استان عملیاتی می‌شود.    پارسا با اشاره به اینکه برنامه ششم توسعه مازندران را متناسب با آمایش سرزمینی استان اجرایی می‌کنیم، گفت: تا پایان خرداد 95، برنامه ششم توسعه مازندران تدوین و قابلیت اجرایی پیدا می‌کند.    وی اظهار کرد: تدوین نهایی سند برنامه ششم توسعه مازندران تا اواسط خرداد 95 انجام می‌شود.    به گزارش ایسنا، حسن صادقلو استاندار گلستان نیز در اظهار کرد: جلسات توجیهی با دستگاه‌ها برگزار شد تا مصوبات هر یک از آنها را پیگیری کنیم.    وی با اشاره به آمارگیری و معرفی 74 طرح مهم در مازندران، افزود: سندجامع اقتصاد مقاومتی 43 دستگاه در گلستان تدوین شده است.    استاندار گلستان، با تاکید بر اینکه تصویب مجموعه مصوبات اقتصاد مقاومتی باید تسریع شود، تصریح کرد: در آخرین سال اقدامی دولت هستیم و باید در اجرای مصوبات به سرعت وارد عمل شویم.    این مسئول با اشاره به اینکه بخش خصوصی خواستار کاهش هزینه‌های تولید است و باید در این زمینه بررسی صورت بگیرد، گفت: برای بسیاری از این مصوبات در حوزه اقتصاد مقاومتی محدودیت اختیارات در نظر گرفته می‌شود و با این وجود به نتیجه نمی‌رسیم.    وی با بیان اینکه هزینه در شمال دارای سود مناسبی است، خاطرنشان کرد: اگر در راستای حمایت از این سه استان اتفاقی صورت بگیرد، اقدامی خوب و شایسته است.    صادقلو با اشاره به اینکه استان‌های شمالی در ایمنی غذایی نقش مهمی دارند، افزود: از 33 طرح مهم در بند 7 مصوبه صنعت و معدن و تجارت، استان‌های شمالی بهره‌ای ندارند.  ‌  انتهای پیام   ,
سرپرست استقلال توضیحاتی را راجع به حضور عمران زاده در فدراسیون فوتبال ارایه کرد.    به گزارش ایسنا، فرزاد مجیدی سرپرست استقلال در گفت و گو با سایت رسمی باشگاه، توضیحاتی در خصوص حضور حنیف عمران زاده در فدراسیون فوتبال ارایه کرد.    مجیدی در همین خصوص گفت: به دعوت کمیته اخلاق، حنیف عمران زاده به فدراسیون فوتبال رفت که من هم همراه ایشان بودم. جلسه بسیار خوبی هم با مسئولان محترم کمیته اخلاق داشتیم که در آن صحبت هایی در خصوص خالکوبی دست عمران زاده مطرح شد. این بازیکن هم تعهد کرد از این پس خالکوبی خود را بپوشاند تا مشکلی وجود نداشته باشد.    انتهای پیام ,
رئیس انجمن جامعه‌شناسی ایران گفت: استان‌هایی نظیر لرستان و ایلام جایگاه مناسبی در فرآیند توسعه ندارند.     ‌به گزارش خبرنگار‌ ایسنا منطقه لرستان، دکتر سید امین قانعی‌راد در افتتاحیه دفتر انجمن جامعه‌شناسی شاخه لرستان با بیان اینکه این استان جایگاه تاریخی، فرهنگی، جاذبه گردشگری و نیروی انسانی گسترده و متناسب دارد و باید جایگاه خود را در توسعه داشته باشد، اظهار کرد: متأسفانه آنچه که عیان است این بوده که استان‌هایی نظیر لرستان و ایلام جایگاه مناسبی در فرآیند توسعه نداشتند و شاخص‌های توسعه‌ای اعم از توسعه اجتماعی، اقتصادی و فرهنگی نامناسب بوده است.    وی ادامه داد: در بین 24 استان کشور لرستان از لحاظ توسعه‌ای رتبه 19 تا 21 را داراست و این شایسته استانی با پشتوانه اجتماعی و تاریخی نیست.    این مدرس دانشگاه اضافه کرد: لرستان یکی از کانون‌های تمدن ایران محسوب می‌شده است و با توجه به آثاری که از این استان برجای مانده(آثار مفرغی) نشان می‌دهد که لرستان ظرفیت‌های زیادی دارد و نبض جامعه در آن خوب می‌زند.    وی تصریح کرد: قبلاً نگاه امنیتی بر جامعه حاکم بوده و آنان جامعه مدنی و NGOها را به عنوان یک تهدید قلمداد می‌کردند نه یک فرصت و نسبت به جامع شناسی یک دید منفی وجود داشت که افراد دور هم جمع شوند و فعالیت اجتماعی داشته باشند.    رئیس انجمن جامعه‌شناسی ایران بیان کرد: خوشبختانه امروز NGOها و جامعه مدنی ظرفیت خوبی در استان محسوب می‌شود و نگاه متفاوت شده پس باید قدر این مهم را بدانیم و برای تحکیم این فضایی که فضای تعاملی و گفت‌وگویی است، تلاش کنیم و رسالت انجمن جامعه‌شناسی ایران همین است.    وی دانشگاه را یکی از مکان‌های گفت‌وگویی عنوان کرد و با اشاره به اینکه مهم‌ترین وظیفه دانشگاه علاوه بر تربیت نیروی انسانی باید به کانون اصلی گفت‌وگو تبدیل شود تا انسان‌ها کنار هم بنشینند تا گفت‌وگو کنند، وظیفه رسانه انتشار اخبار و نقل و انتقال آن به مخاطبین است، وظیفه رسانه ایجاد گفت‌وگو در سطح ملی است و نخبگان و اندیشمندان را بنشاند و فضای گفت‌وگویی ایجاد کند.    وی گفت: جامعه‌شناسان به عنوان بخشی از دانشگاه کاری که انجام می‌دهن،د چیزی نیست جز تسهیل‌گری برای ایجاد گفت‌گوهای اجتماعی، هدف از این گفت‌وگوها هم حل مسائل و بحران‌های توسعه است.    رئیس انجمن جامعه‌شناسی ایران یادآور شد: در رخ دادن توسعه کشور نه تنها نیروهای امنیتی، سیاسی، سیاستمداران و نمایندگان مجلس و دستگاه‌های اجرایی نباید پیشگام شوند، بلکه باید دستگاه‌های علمی و فرهنگی پیشگام توسعه باشند.    وی با تأکید بر اینکه قوم‌گرایی بحرانی است که با آن مواجه هستیم، افزود: توسعه باید با یک نگاه فرهنگی دیده شود و این نگاه در بخش گفت وگو توسعه و در کشوری تسری یابد و جامعه‌شناسان تسهیلگر گفت‌وگو باشند تا کانون‌هایی را برای گفت‌وگو و تعامل فراهم کنند.    قانعی‌راد یادآور شد: نیاز است از طریق عقلانیت ارتباطی، توسعه ایجاد شود.    وی با بیان اینکه چه مقدار الگوهای رفتاری و عادت‌واره‌های ایرانی را توانسته‌ایم بشناسیم، افزود: بسیاری از اتفاقاتی که در جامعه رخ می‌دهد را قادر نیستیم مفهوم‌پروری کنیم و از این تجربه استفاده کنیم و از دل آن سیاست‌هایی را درآوریم و به سیاست‌مداران بگوییم براساس این سیاست‌ها برنامه‌ریزی کنید.    وی با اشاره به اینکه تعمیق دانش جامعه‌شناسی دانشجویان این رشته در استان ضروری است، تصریح کرد: عمدتاً سیاست‌های توسعه‌ای ما دولت‌گرایانه بوده است و چنانچه ضربه‌ای دیده‌ایم به این خاطر بوده است و جای دانش و جامعه مدنی خالی بوده است.    قانعی‌راد اضافه کرد: باید تلاش شود در یک فضای مثلثی که اضلاع آن دانشگاه‌ها، نمایندگان دولت و جامعه مدنی است به طرح مساله بپردازیم و با یکدیگر گفت‌وگو کنیم.    وی بیان کرد: در سطح استان و ملی تلاش کنیم سه قطب (ضلع) را به هم نزدیک کنیم.    قانعی‌راد اضافه کرد: باید در هر شهری دفاتر انجمن را ایجاد کنیم و این دفاتر بنا و پایه‌ای برای ایجاد اجتماع در لرستان باشد و نیاز است در بروجرد و سایر شهرستان‌ها دفاتری باشد تا در لرستان بتواند به مسائل استان بپردازد.    این مدرس دانشگاه اظهار کرد: فقدان تفاهمی که در شهر و استانی وجود دارد باید مرتفع شود تا به توسعه و پیشرفت استان کمک کنیم و تبدیل به محل و کانونی برای گفت‌وگو شویم.    وی خاطرنشان کرد: این دفاتر در مقاطع مختلف با بررسی نشست‌ها و همایش و جلسات گفت‌وگویی زمینه‌هایی را برای توسعه استان ایجاد کند.    انتهای پیام ,
جلسه ارائه کرسی نظریه پردازی با عنوان آموزش زبان‌های خارجی غیرانگلیسی در مدارس ایران؛ چرا و چگونه توسط دکتر رضا مراد صحرایی 3 خرداد ماه در محل دانشکده ادبیات فارسی و زبان‌های خارجی برگزار می‌شود.   به گزارش سرویس دانشگاهی ایسنا، این کرسی که توسط دکتر صحرائی دانشیار گروه آموزش زبان‌شناسی و آموزش زبان فارسی به خارجیان برگزار می‌شود و دکتر نجمه شبیری مدیر گروه آموزشی زبان اسپانیایی دانشگاه علامه طباطبائی و دکتر محمد حسین آیتی عضو هیأت علمی دانشگاه علوم پزشکی تهران این کرسی را مورد بررسی و نقد قرار خواهند داد.    به گزارش روابط عمومی دانشگاه علامه طباطبایی، ارائه این کرسی 3 خرداد ماه سال جاری از ساعت 10 الی 12 در محل سالن شهید مطهری دانشکده ادبیات فارسی و زبان‌های خارجی برگزار خواهد شد.    انتهای پیام ,
تکیه نو دوشنبه‌ای (اصطبار) به عنوان یکی از آثار تاریخی محله دوشنبه‌ای گرگان، مرمت و بهسازی شد.    به گزارش ایسنا، در راستای طرح پایلوت بازآفرینی بافت تاریخی گرگان و با هدف احیای بناهای تاریخی در حال تخریب و همچنین تجدید حیات کالبدی و بازگشت بناهای با هویت به زندگی شهری، تکیه تاریخی واقع در محله دوشنبه‌ای گرگان مرمت و بهسازی شد.    عملیات اجرایی این پروژه از خردادماه 94 و با تامین اعتبار از محل پروژه‌های عمرانی شرکت عمران و بهسازی شهری ایران آغاز شد. این پروژه با برنامه‌ریزی هیأت عامل عمران و بهسازی شهری ایران در استان گلستان، با طراحی و نظارت دفتر بهسازی و احیای بافت تاریخی گرگان و همچنین همراهی و همکاری اداره کل راه و شهرسازی استان گلستان پس از هشت ماه به پایان رسید.    تکیه اصطبار از نظر موقعیت جغرافیایی در ضلع شمالی محله دوشنبه‌ای، از محله‌های بافت تاریخی گرگان واقع شده و دارای دو طبقه است. این بنا 120 متر مربع زیربنا و 140 سال قدمت دارد که مالکیت آن برای عزاداری حضرت اباعبدالله وقف شده است. نوع سازه این اثر، دیوار باربر آجری است و در طبقه تحتانی آن مطبخ و مغازه قرار دارد که این مغازه نیز در ایام محرم کارکرد تکیه پیدا می‌کند.    از خصوصیات مهم این تکیه قرار گرفتن داخل مجموعه‌ای مسکونی و ارتباط مستقیم آن به داخل خانه است، به نحوی که در ضلع شمالی تکیه حیاط منزل مسکونی و در ضلع غربی حیاط، سه اتاق سه‌دری قرار دارد.    روی ستون باربر سقف این تکیه که از جنس چوب است، اشعار و عبارت‌هایی مانند یا حسین مظلوم خطاطی شده است. آسمانه تکیه نو به سبک پوشش‌های دوره قاجار است و سه شیبه یا سه ترک اجرا شده است.    در تکیه نو به دلیل اطلاع نداشتن متولیان از ارزش تاریخی و نبود نظارت بر تغییرات اعمال‌شده در آن، مداخلات نامناسب و ناهمگون در بازشوها، خمش تیرها و رطوبت خسارت‌های جدی به بنا وارد شده است. همچنین سال گذشته الحاقات نامأنوسی در پلکان ورودی و طبقه فوقانی رخ داده بود که سیمای تکیه را بسیار مخدوش کرده بود.    برای اجرای فاز اول مرمت و بهسازی تکیه اصطبار، علاوه بر آواربرداری و حمل نخاله، بخش‌هایی از آن اندودزدایی شد و الحاقات بنا هم پاکسازی شد. پس از این مرحله اقدامات تقویت پی و استحکام بخشی بنا مرمت دیوارها و جرزها، الوارریزی و اجرای سقف سفالین چوبی و کف و تیرک‌های چوبی تکیه فوقانی انجام شد و همزمان با بندکشی و سفیدکاری بدنه، تاسیسات پیش‌بینی شده نیز اجرایی شد.    از مصالحی که برای مرمت تکیه اصطبار استفاده شد می‌توان به سنگ قلوه، آهک، آجر سنتی، آجر 20 سانتی و چوب نراد روسی اشاره کرد. در اجرای این پروژه بیش از پنج‌هزار نفرساعت نیروی کار صرف شد. از نکات برجسته مرمت این بنا، استحکام‌بخشی و مرمت خطوط و خوشنویسی در زیر پیش‌آمدگی بود که برای اولین بار در منطقه انجام شد.    پروژه مرمت و بهسازی تکیه نو دوشنبه‌ای از محل اعتبارات ملی شرکت عمران و بهسازی شهری ایران در قالب طرح محرم تا محرم و با همیاری و مشارکت مالی بخش خصوصی و دفتر بهسازی و احیای بافت تاریخی گرگان انجام شد.    بافت تاریخی گرگان با مساحت 130 هکتار نخستین بافت ثبت‌شده در کشور است که تکایا، خانه‌ها و مجموعه‌های تاریخی ارزشمند بسیاری دارد.    انتهای پیام   ,
رئیس دفاتر استانی نهاد نمایندگی مقام معظم رهبری در دانشگاه‌های خوزستان ضمن توصیه جدی به دانشجویان بسیجی برای درس خواندن، گفت: العلم سلطان یعنی علم به صاحب خود اقتدار و غلبه می‌دهد، دست جامعه علمی دست برتر است؛ توجه داشته باشیم که جهاد علمی مطالبه‌ی مستقیم رهبر معظم انقلاب اسلامی است و فراموش نکنید که علم محصول تلاش، مجاهدت و خستگی‌ناپذیری است.    به گزارش خبرگزاری دانشجویان ایران (ایسنا) منطقه خوزستان، حجت‌الاسلام‌والمسلمین سید محسن شفیعی در جمع اعضای شورای بسیج دانشجویی و دانشجویان بسیجی دانشگاه آزاد اسلامی واحد امیدیه بابیان این حدیث نبوی که دو نعمت ناشناخته‌اند؛ امنیت و تندرستی و زمانی که نباشند قدرشان دانسته می‌شود، اظهار کرد: خداوند نعمت‌های فراوانی به انسان ارزانی داشته است لکن انسان مادامی‌که نعمتی دارد از توجه به داشته‌هایش غافل است تا این‌که آن نعمت از دست برود.    وی بابیان این‌که امام علی(ع) می‌فرماید قیمت و بهای انسان بهشت است و اگر کسی به کمتر از این معامله کند ضرر کرده است، ادامه داد: همه انبیاء و رهبران الهی آمدند که بگویند انسان نعمت‌هایی را که خداوند متعال به او ارزانی داشته، در چه مسیری استفاده کند. مأموریت رهبران الهی این بوده که استفاده صحیح از عمر، جوانی و داشته‌ها را به انسان یادآوری کنند. شما جوانان باید توجه داشته باشید که فرصت‌های بسیاری در اختیار دارید ولی این‌ها همیشه ماندگار نیستند.    رئیس دفاتر استانی نهاد نمایندگی مقام معظم رهبری با اشاره به این‌که این‌همه تأکید و تکرار از سوی رهبران الهی بر این موضوع به دلیل فراموشی و غفلت نوع بشر است، گفت: خیلی اوقات مشغولیات روزمره زندگی ما را از اصل غافل می‌کند. انسان‌های موفق آن‌کسانی هستند که از فرصت‌هایی که در اختیارشان است استفاده کرده‌اند.    شفیعی گفت: علامه شیخ شوشتری در پایان یکی از کتب فقهی‌اش نوشته؛ این بخش را در طیاره نوشتم هنگام برگشت از سفر حج. یعنی علامه شیخ شوشتری بخش پایانی کتاب را در هواپیما و در زمانی که ازنظر بسیاری از ما وقت مرده و بلااستفاده است، نوشته‌اند. این نگاه و استفاده از فرصت‌ها است که امروز از ایشان ده‌ها کتاب، صدها مطلب علمی و هزاران برگ نوشته به‌جا مانده است درحالی‌که چه‌بسا بسیاری از انسان‌هایی که به سن علامه رسیده‌اند و هیچ خروجی و ثمری از عمر خویش نداشته‌اند.    وی خطاب به دانشجویان با تأکید بر این‌که از فرصت جوانی که در اختیاردارید استفاده کنید، افزود: عمر سپری خواهد شد انسان بیدار باشد یا خواب گردونه روزگار به حرکت خود ادامه می‌دهد، پس برد با کسی است که از این گذر استفاده کند. این‌یک نصیحت ملال‌آور نیست بلکه یادآوری این مهم است که عمر خواهد گذشت از آن به‌خوبی و شایستگی استفاده کنید.    رئیس دفتر استانی نهاد نمایندگی مقام معظم رهبری در دانشگاه‌های خوزستان، در بخش دیگری از سخنان خود به نقش و کارکردی که دانشجویان بسیجی می‌توانند در دانشگاه ایفا کنند، اشاره کرد و گفت: اگر بسیج یک اتاق متفاوت دارد، در اتاق متفاوت بسیج بناست چه اتفاقی رخ دهد؟ در صدر اسلام وقتی فردی غریبه وارد مکه می‌شد احساس می‌کرد افرادی در این جامعه متفاوت از سایرین هستند، افرادی که راه رفتن، حرف زدن، نگاه کردن و... با سایرین تفاوتی دل‌نشین داشت؛ آن‌ها پیروان پیامبر اکرم(ص) بودند. در صدر اسلام بیشترین عامل جذب مردم به اسلام منش و سلوک پیامبر(ص) بود.    شفیعی ادامه داد: نشست، همایش، تحلیل و تفسیر، کارگاه، جزوه و... همه این‌ها میزانی از تأثیر را دارد اما مؤثر اصلی رفتار متفاوت دانشجویان بسیجی است. دو صد گفته چون نیم کردار نیست، باید به‌گونه‌ای عمل شود که مجموعه دانشجویان احساس کنند از درس و مسائل علمی تا دردها و تنگناها می‌توانند به بسیج اعتماد کنند که اگر این امر حاصل شد حضور بسیج منشأ تحرکات و آثار مبارک و غیرقابل‌انکاری خواهد بود.    وی اظهار داشت: امروز بسیج دانشجویی با ظرفیت‌های موجود در دانشگاه‌ها می‌تواند بسیار مؤثر باشد؛ مسجد در هر دانشگاه یک ظرفیت استثنایی است، مزار شهدای گمنام ظرفیتی بی‌بدیل برای فعالیت فرهنگی در دانشگاه است، این‌ها در کنار اخلاق و سلوک اجتماعی بسیجیان فرصت‌هایی هستند که می‌توان از آن‌ها بهره برد و استفاده کرد. بسیج نیرویی است که ثابت کرده می‌تواند با حداقل امکانات کارهای بزرگی را رقم بزند.    رئیس دفتر استانی نهاد نمایندگی مقام معظم رهبری در دانشگاه‌های خوزستان گفت: خداوند متعال در قرآن کریم وعده داده است ان تنصروا الله ینصرکم؛ اگر یاری خدا را می‌خواهید او را یاری کنید. این خیلی دلگرم‌کننده است چراکه خداوند به هیچ‌کس قول پشتیبانی نداده مگر آن‌کسی که دین او را یاری کند. اما چه‌طور می‌توانیم خداوند را یاری کنیم؟ هر جا زمینه‌ی حمایت از دین خدا باشد، باید وارد عمل شویم. درست است که گاهی ملاحظه می‌شود دست دشمن از ابزار و امکانات پر است اما نصرت خداوند متعال منحصر برای جبهه توحید و رهروان این مسیر است.    شفیعی افزود: رابطه علت و معلول در جهان حاکم و قاعده نظام هستی بر این است که هرکس کار کند به نتیجه می‌رسد؛ چه مؤمن و چه کافر، هرکدام گندم بکارند و به آن آب دهند، محصول برمی‌دارند لکن یک نکته وجود دارد و آن وعده نصرت الهی است که فقط به صالحان تعلق دارد. این‌که خداوند متعال به مؤمن گفته من تو را کمک می‌کنم فراتر از علت و معلول و منحصر به جبهه خداپرستان است.    وی در ادامه دانشجویان بسیجی را توصیه‌ی جدی به درس خواندن کرد و گفت: العلم سلطان یعنی علم غلبه می‌دهد و دست جامعه علمی دست برتر است. علم به صاحب خود اقتدار می‌دهد. توجه داشته باشیم که جهاد علمی مطالبه‌ی مستقیم رهبر معظم انقلاب اسلامی است و فراموش نکنید که علم محصول تلاش، مجاهدت و خستگی‌ناپذیری است. مورد دیگر که باید موردتوجه قرار گیرد اخلاق، منش و رفتار اسلامی است؛ خداوند متعال خطاب به پیامبر مکرم اسلام می‌فرماید مردم به گرد تو جمع شدند چون گشاده‌رو بودی؛ دانشجوی بسیجی در محیط دانشگاه خیرخواهی خود را نشان دهد.    رئیس دفتر استانی نهاد نمایندگی مقام معظم رهبری در دانشگاه‌های خوزستان تأکید کرد: جوانی فصل تأثیرگذاری است، باید قدر آن را دانست و تلاش کرد، کار سخت است اما شدنی، بنابراین نباید خسته شد چراکه نتیجه را خدا خواهد داد.    انتهای پیام ,
رئیس اداره نظارت بر بهداشت عمومی و مواد غذایی اداره کل دامپزشکی خراسان رضوی عرضه ماهی منجمد به صورت فله، کارتنی و غیربسته‌بندی را ممنوع اعلام کرد.    به گزارش گروه دریافت خبر ایسنا- منطقه خراسان، دکتر جعفر عطارباشی با اعلام این خبر افزود: در راستای ارتقاء مصرف سرانه ماهی به عنوان غذای سلامتی، اعتمادسازی، تامین امنیت غذایی جامعه و جلوگیری از تقلب و عرضه ماهی فاقد هویت، فاقد کیفیت و نیز ارائه خدمات مطلوب به زائرین و مجاورین حضرت رضا(ع)، این طرح آغاز شده است.    وی ادامه داد: طرح بسته بندی، توزیع و عرضه ماهیان منجمد بصورت با هویت و دارای تاریخ تولید و عمر ماندگاری تحت نظارت دامپزشک به عنوان مسئول فنی بهداشتی در مراکز بسته‌بندی مجاز و با هماهنگی‌های لازم با دستگاه‌های ذیربط در ماه جاری به مرحله اجرا گذاشته شده است.    عطارباشی گفت: بدیهی است عرضه ماهی منجمد بصورت فله، کارتنی و غیربسته‌بندی ممنوع و غیرمجاز بوده و متخلفین به عنوان عرضه غیربهداشتی از طریق دستگاه قضائی نیازمند برخورد قانونی خواهند شد.    وی خواستار شد شهروندان ضمن استقبال از این طرح، در صورت مشاهده موارد تخلف، ضمن تماس با دامپزشکی از طریق شماره های37250025-37250035 ، 1512 و سامانه پیام کوتاه روابط عمومی دامپزشکی استان به شماره 300001512 موارد را اطلاع‌رسانی کنند.    انتهای پیام ,
عضو برجسته جامعه مدرسین حوزه علمیه قم گفت: منتظران واقعی ظهور امام زمان(عج) افرادی هستند که هرگز به وضع موجود دنیا راضی نبوده و همواره انتظار فرج ایشان را می‌کشند.    آیت‌الله حسن ممدوحی به مناسبت فرا رسیدن نیمه شعبان در گفت و گو با خبرنگار خبرگزاری دانشجویان ایران(ایسنا) منطقه کرمانشاه، با تاکید بر لزوم نهادینه سازی فرهنگ انتظار در جامعه، گفت: باید با برنامه‌ریزی مناسب افراد و به‌ویژه نسل جوان را با شخصیت و اهداف امام زمان(عج) آشنا کرد.    ممدوحی افزود: تا امام زمان(عج) را نشناسیم چگونه می‌توانیم در فهرست منتظرانش باشیم و همین مسئله اهمیت برنامه‌ریزی برای شناساندن ایشان به جامعه را نشان می‌دهد.    عضو برجسته جامعه مدرسین حوزه علمیه قم با بیان اینکه منتظران واقعی ظهور آقا امام زمان(عج) افرادی هستند که هرگز به وضع موجود دنیا راضی نبوده و همواره انتظار فرج ایشان را می‌کشند، افزود: آنان همواره انتظار این را می‌کشند که ایشان بیاید و با ظهورش دنیا را پر از عدل و داد کرده و آن جامعه آرمانی ترسیم شده در زمان ظهور ایشان را برایشان ترسیم کند.    ممدوحی با تاکید بر اینکه منتظران ظهور افرادی هستند که به امید استجابت برای فرج ایشان دعا می‌کنند و فرج آقا(عج) را دور نمی‌پندارند، افزود: منتظران واقعی امام زمان(عج) افرادی هستند که خود را دوست امام(عج) می‌دانند و در همه امور رضایت ایشان را جست و جو کرده و هرگز کاری نمی‌کنند که ایشان آزرده خاطر شوند.    ممدوحی با بیان اینکه دیگر ادیان و مسلک‌ها فرجام دنیا را شر و نابودی و دنیا را محکوم به پایانی نافرجام می‌دانند، گفت: این در حالیست که مسلمانان همواره در انتظار فرج منجی هستند که جهان را پر از عدل و داد کرده و عاقبت بخیری را برای همگان به همراه بیاورد.   ,
وزیر امور خارجه نیوزلند گفت: هفته آینده هیأتی از مقامات ارشد صنایع اصلی نیوزلند به ایران سفر می‌کنند تا با همتایان ایرانی خود مذاکراتی در زمینه کشاورزی و باغداری انجام دهند.  به گزارش خبرنگار سیاسی خارجی خبرگزاری دانشجویان ایران (ایسنا)، مورای مک‌کالی ظهر شنبه در نشست مطبوعاتی مشترک با ظریف در ساختمان شماره یک وزارت امور خارجه،‌ در ابتدا با اشاره به رفت و آمد مقامات دو کشور طی چند وقت اخیر،‌ افزود: ما وزیران خارجه متعهد هستیم که موانع موجود بر سر گسترش روابط دو کشور را از بین ببریم. در جریان سفر آقای وزیر امور خارجه به نیوزلند زمینه‌هایی برای اصلاح روابط دو کشور ایجاد شد.  وی با اشاره به سفر برخی از مقامات وزارت تجارت و کشاورزی نیوزلند به تهران در طی چند ماه گذشته، اظهار کرد: نمایندگانی از دانشگاه‌های نیوزلند به درخواست آقای ظریف جهت گسترش روابط علمی و دانشگاهی بین دو کشور پاسخ مثبت دادند و علاقه‌مند هستند که این روابط گسترش پیدا کند.  این دیپلمات نیوزلندی هم‌چنین با بیان این که در آینده نزدیک شاهد سفر معاون وزیر امور خارجه ایران به این کشور خواهیم بود، به عضویت نیوزلند در شورای امنیت سازمان ملل متحد اشاره کرد و افزود: ما در گفت‌وگوهای خود با مقامات ایرانی در مورد برخی از طرح‌های مهم منطقه و موضوعاتی که شورای امنیت سازمان ملل را به چالش می‌کشد صحبت کردیم و ما تأکید داریم که باید بازیگری موثر و سازنده در شورای امنیت باشیم.  مک‌کالی با بیان این که ما معتقدیم بر اساس گفت‌وگو و دیالوگ باید مشکلات و چالش‌های موجود را حل کرد، گفت: در مورد مسائل منطقه و چالش‌های موجود گفت‌وگوهای خوبی با ایران داشتیم.  این دیپلمات نیوزلندی با بیان این که مشورت‌های اقتصادی بین دو کشور کافی نیست و باید اقدامات عملی بیش‌تری انجام شود چرا که آرمان‌ها و اهداف ما جلوتر از مشورت‌هاست، افزود: قرار است در جریان این سفر یک توافقی را با وزیر جهاد کشاورزی ایران امضا کنیم.  او افزود: ما می‌خواهیم بر چالش‌های مالی که بعضاً بر سر روابط دو کشور وجود دارد غلبه کنیم و تعهد قوی داریم که بر این موانع پیروز شویم.  وزیر امور خارجه نیوزلند با اشاره به حمایت این کشور از برجام و اهمیت آن،‌ گفت: ما از طرف‌های مسوول در این توافق می‌خواهیم که از فرصت به وجود آمده استفاده کند و در جهت اجرایی شدن هر چه بیش‌تر آن تلاش کنیم.  مک‌کالی هم‌چنین با بیان این که بحران‌های منطقه‌یی باید از طریق گفت‌وگوی سازنده حل شود،‌ گفت: ما از قطعنامه‌های بشردوستانه شورای امنیت سازمان ملل جهت حل و فصل مشکلات و بحران‌های موجود در منطقه حمایت می‌کنیم.  انتهای پیام ,
مجلس نمایندگان آمریکا با بی‌اعتنایی به اعتراضات کاخ سفید، لایحه قانون اختیارات دفاع ملی را تصویب کرد که کمک 450 میلیون دلاری به پاکستان را به خاطر ناکامی اسلام آباد در وارد عمل شدن علیه شبکه حقانی مسدود می‌کند.  به گزارش خبرگزاری دانشجویان ایران (ایسنا)، به نقل از خبرگزاری پی‌تی‌آی، لایحه قانون اختیارات دفاع ملی با 277 رای موافق و 147 رای مخالف به تصویب مجلس نمایندگان آمریکا رسید که بیانگر احساسات جدی ضد پاکستانی در بین قانون‌گذاران آمریکایی است.  بر اساس این لایحه قانونی دولت باراک اوباما، رئیس جمهور آمریکا باید پیش از آزاد کردن این کمک 450 میلیون دلاری تائید کند که پاکستان پیش شرط‌های موجود را برآورده کرده است.  در متن این لایحه قانونی آمده است: پاکستان در بازداشت و تحت پیگرد قرار دادن رهبران ارشد شبکه حقانی و عملیات‌های آنها پیشرفت‌هایی را نشان داده است. یکی از این پیش شرط‌ها این است که وزیر دفاع آمریکا به کنگره تضمین دهد که پاکستان از ارتشش یا بودجه یا تجهیزاتی که آمریکا برای آن فراهم می‌کند برای تحت پیگرد قرار دادن اقلیت‌هایی که به دنبال آزادی سیاسی یا مذهبی هستند، استفاده نمی‌کند.  لایحه قانون اختیارات دفاع ملی 2017 همچنین بر این مساله تاکید می‌کند که شکیل آفریدی یک قهرمان بین‌المللی است و دولت پاکستان باید فورا وی را از زندان آزاد کند.  لایحه قانون اختیارات دفاع ملی باید ابتدا توسط سنا تصویب و برای تبدیل شدن به یک قانون به امضای اوباما برسد.  این در حالی است که کاخ سفید اخیرا اعتراضات جدی را علیه بخش‌هایی از این لایحه مطرح کرده که شامل کمک 450 میلیون دلاری به پاکستان نیز می‌شود.  انتهای پیام ,
‌نماینده ولی فقیه در آذربایجان‌شرقی گفت: در راستای اعتقاد به اصل ولایت‌فقیه، مجاهدان ما در طول هشت سال دفاع مقدس، با اقتدار جنگیده و پیروز شدند و همچنین امروز نیز پیروزی نهایی در عراق و سوریه نزدیک بوده و به‌زودی نصیب رزمندگان می‌شود.    به گزارش خبرنگار خبرگزاری دانشجویان ایران(ایسنا)، منطقه آذربایجان‌شرقی، آیت‌الله محسن مجتهد شبستری در آیین اختتامیه نخستین همایش ملی فرهنگ و سبک زندگی شهدا‌، ضمن تبریک فرارسیدن نیمه‌ی شعبان، اظهار کرد: فرهنگ شهدا، فرهنگی است که پایان آن پیروزی و یا رسیدن به عند‌الله است.    وی افزود: در وصیت‌نامه‌های شهداء نیز همواره با جمله یا پیروزی و یا زیارت خدا مواجه می‌شویم، از این‌رو جهاد در راه خدا و شهادت، بالاترین نیکی است.    وی با بیان اینکه فدا کردن جان در راه خداوند بالاترین سخاوت است، اظهار کرد: بذل النفس بالاترین نوع سخاوت است و بسیار متفاوت‌تر از بخشش مال است.    نماینده ولی ‌فقیه در استان، با بیان اینکه فرهنگ شهدا، فرهنگ مقدسی است تاکید کرد: فرهنگ شهدا‌، فرهنگ احکام اسلام است و شهدای ما برای پیاده کردن احکام اسلام و آموزه‌های دینی جان خود را فدا کردند.    ‌وی با بیان اینکه شهید، از آرزوها و خواسته‌های شخصی خود می‌گذرد تا مردم کشورش در آرامش و امنیت زندگی کنند، بیان کرد: اگر روح دین و شهادت طلبی در وجود انسان‌ها تزریق شود و افراد بر این عقیده محکم باشند، جلوی رانت‌خواری، غصب اموال جامعه، آزار و اذیت و جنگ و دیگر مفاسد جامعه گرفته می‌شود.    آیت‌الله مجتهد شبستری با اشاره به نام‌گذاری عنوان همایش، یادآور شد: سبک زندگی شهدا‌، همان سبکی است که در وجود مقدس حضرت خاتم‌الانبیاء و ائمه‌ی اطهار (ع) وجود داشته است.    وی با اشاره به معنای یک آیه قرآنی مبنی بر برای شما اسوه و الگو قرار دادیم اظهار کرد: هنرپیشگان غربی که درگیر فرهنگ مبتذل هستند، الگوی زنان و مردان ما نیستند، بلکه حضرت فاطمه‌ی زهرا (س) برای زنان مسلمان و حضرت علی(ع) برای مردان مسلمان الگو هستند.    نماینده ولی فقیه در آذربایجان‌شرقی، افزود: سبک زندگی شهدا‌ علاوه بر این‌که فرهنگ شرف، عفت، ایمان و تمام فضایل اخلاقی است، در یک کلام اطاعت از امر خداست که شهدا‌ به این مقام رسیدند و مصداق کلام‌الله را عملی کردند.    وی گفت: بنده از گفتن معجزات در سخنرانی‎ها خودداری می‌کنم، چرا که مطالب مهم زیاد بوده و فرصت محدود است، اما آنچه را جوانان ما باید درک کرده و یقین داشته باشند، این است که راهی که شهدا‌ و انقلابیون انتخاب کردند، راه اولیای خداست.    وی افزود: شهداء با فداکاری‌های خود هم خود را رستگار کرده و هم جامعه را به سمت رستگاری سوق می‌دهند، این شهدا‌ با هدف کسب رضایت خدا و نایب امام‌زمان(ع) قدم در این راه گذاشتند و ما نیز باید به وصیت‌ها و خواسته‌هایشان اهتمام بورزیم.    آیت الله مجتهد شبستری در توصیه‌ای به جوانان بیان کرد: امروز تعدد داوطلبان برای اعزام به سوریه و حضور در جبهه‌ی مقاومت به قدری زیاد است که دیگر ضرورتی ندارد عده‌ای زیادی در این مسیر اعلام آمادگی کنند، چرا که دشمن امروز از جنگ نرم برای نفوذ و اعمال قدرت بر جوامع اسلامی استفاده می‌کند، از این‎رو کلیه آحاد مردم و به‌خصوص جوانان باید در این حوزه در حد توان خود تلاش کنند و به مقابله با این جریان همت بگمارند.    وی گفت: برگزاری چنین همایش‌هایی در خصوص ترویج فرهنگ و سبک زندگی شهدا‌ بسیار تاثیرگذار است، اما همان‌گونه که مقام‌ معظم رهبری در امر اقتصاد به اقدام و عمل توصیه کرده‌اند در حوزه‌ی فرهنگ و سبک زندگی شهدا‌ نیز باید اقدام و عمل را سرلوحه‌ی کارهای خود قرار دهیم.    در پایان این مراسم تمبر نخستین همایش ملی فرهنگ و سبک زندگی شهدا‌ به دست آیت الله مجتهد شبستری ابطال شد.  ‌  انتهای پیام   ,
10 هزار میلیارد ریال اسناد خزانه اسلامی از طریق شعب مرکزی و میرداماد بانک ملی ایران واگذار می‌شود.  به گزارش سرویس بازار ایسنا، اسناد خزانه اسلامی از طریق شعب مرکزی و میرداماد بانک ملی ایران از سوی وزارت امور اقتصادی و دارایی به منظور تسویه بدهی مسجل دولت (دستگاه‌های اجرایی) به طلبکاران غیردولتی (پیمانکاران) وزارتخانه‌های نیرو و راه و شهرسازی از طریق این شعب و به صورت الکترونیکی واگذار می‌شود.  قیمت اسمی هر یک از این اسناد یک‌میلیون ریال بوده و مهلت واگذاری آن‌ها تا پایان تیرماه سال جاری است. تاریخ سررسید این اسناد، در شعب فوق 25 اسفندماه سال جاری بوده و این اسناد فاقد کوپن سود علی‌الحساب بوده و در سررسید، مبلغ اسمی اسناد به دارندگان آن‌ها قابل پرداخت است.  این اسناد با نام بوده و معامله ثانویه آن‌ها قبل از سررسید از طریق شرکت فرابورس ایران امکان‌پذیر است. همچنین قابلیت واگذاری به عموم را نداشته و صرفاً قابل واگذاری به پیمانکاران تعیین شده از سوی دولت بوده و قبل از سررسید قابل بازخرید در بانک نیست.  واگذاری این اسناد به صورت الکترونیکی و از طریق نرم‌افزار موجود در تارنمای بانک ملی ایران به این آدرس اینترنتی صورت می‌پذیرد.  انتهای پیام ,
عادل مجللی تنها نماینده کانوی ایران در کاپ 1 جهانی پس از حضور در دور مقدماتی و نیمه نهایی به فینال C راه پیدا کرد.  به گزارش ایسنا، مسابقات کاپ 1 جهانی آبهای آرام در شهر دویسبورگ آلمان آغاز شد و عادل مجللی تنها نماینده ایران در این رقابت‌ها به مصاف رقبا رفت.  مجللی در دور مقدماتی با حریفانی از تونس، پرتغال، گرجستان، لیتوانی، ازبکستان و ایتالیا روبه‌رو شد و با زمان 40.446 ثانیه سوم شد و به نیمه نهایی صعود کرد.  در رقابت نیمه نهایی نیز مجللی با رقبایی از گرجستان، مجارستان، بلاروس، لیتوانی، قزاقستان، آذربایجان، چک و ژاپن مسابقه داد و با زمان 40.025 ثانیه در جایگاه ششم قرار گرفت و از حضور در فینال A و B بازماند و  به فینال C کاپ جهانی راه پیدا کرد.  مجللی صبح فردا 2 خردادماه در فینال C با حریفانی از چک، کانادا، گرجستان، ایتالیا، ژاپن، ازبکستان و آذربایجان رقابت خواهد کرد.  دیگر ملی پوشان کانو قرار است در کاپ سه جهانی به میزبانی پرتغال حاضر شوند که هنوز روادیدشان صادر نشده و دبیر فدراسیون نیز پاسخگوی موضوع نیست.  انتهای پیام ,
میرجلال الدین کزازی گفت: ایران سرزمین فر و فروغ و فرزانگی بوده و نازیدن به ایران کاری از سر شیفتگی کور به این سرزمین نیست.    به گزارش خبرنگار خبرگزاری دانشجویان ایران(ایسنا) – منطقه مرکزی، میرجلال الدین کزازی در مراسم گرامیداشتی که به همت جمعی از نخبگان استان برای بزرگداشت او به عنوان یکی از بزرگان ادبیات ایران‌زمین که از اراک برخاسته است برگزار شد، ضمن تقدیر از برگزارکنندگان این مراسم افزود: بزرگداشت نام آوران فرهنگ و اندیشه فرصتی فراهم می آورد تا مگر سرزمین ما که در درازنای تاریخ سرزمین فر و فروغ و اندیشه و مینو و معنا بوده است، بتواند همچنان مردانی بزرگ و نامدار را که بتوانند در پهنه گیتی نامی بلند برآورند در دامان خویش بپروراند.    وی در ادامه اراک را از ابرمردخیزترین بوم های ایران زمین عنوان کرد و افزود: یکی از برترین مواردی که می تواند بهانه افتخار مردم اراک بوده و این مردم می توانند به آن بنازند، نازشی بی همتاست که به نام اراک باز می گردد و آن اینکه این نام از نام ارجمند ایران برآمده است.    کزازی افزود: اراک که در زبان تازی به ریخت عراق درآمده همان ریشه باستانی را در خود نهفته دارد که در نام ایران نیز آن را می یابیم و آن ار یا ایر به معنای آزاده است. ایران سرزمین آزادگان بوده است و از دیرزمان کسانی که این نام را می شنیده اند و دانشی داشته اند، می دانسته اند که ایران سرزمین آزادمردان و آزادزنان بوده است.    وی با بیان اینکه من نیز به این نازش که مختص اراکیان است می نازم و می توانم خود را به گونه ای اراکی بدانم چراکه نیاکان من از این سرزمین بوده اند، گفت: مردم اراک می توانند بر دیگر ایرانیان ناز بفروشند چراکه نام اراک نامی است که بر پهنه ایران زمین نهاده شده است.    کزازی به شکوه و شگرفی ایران پرداخت و گفت: ایران یک از شکوفان ترین و درخشان ترین کانون های فرهنگ، اندیشه و شهرآیینی در جهان بوده است. باور من این است که سخن راست، درست و بداد همین است.    وی در ذکر نمونه هایی در اثبات این باور گفت: فیثاغورس همواره می گفته است که برترین آیین های جهان آیین مغان است. وی در سرگذشت زندگی خود نوشته زمانی در بابل از دانشور یایرانی به نام زاراتاس دانش های نهانگرایی و رازآشنایی را آموخته است.    کزازی افزود: فیثاغورس به گفته خودش دیری در پیشگاه این استاد دانش آموخته، شیوه های نهان و رفتارهای شگرف را فرادست آورده و سرانجام به فرآوری در پهنه های آسمان دست یافته است. این یکی از شگرف ترین کارهایی است که کسی از خاکیان می تواند بدان دست یازد.    وی افزود: افلاطون نیز به شاگردان خود گفته بود که آموزه های زرتشت پیامبر ایرانی را به خط خوش بنویسند و بر دیوار آکادمی او بیاویزند تا هر بامداد که به آموزشگاه می آیند نگاهشان به این آموزه ها بیفتد تا مگر بتوانند به آیین، درست و بهین زندگی کنند.    کزازی در ادامه با بیان اینکه ژولیوس سزار نیز در یادداشت های روزانه خود نوشته آرزو دارد همواره در شهریاری از کوروش پیروی کند افزود: شهریاری چون کوروش تنها در ایران می تواند پرورده شود. شهریاری که در تاریخ جهان بی همتاست و در زمانی که دیگر شهریاران در کشورگشایی های خود سرزمین ها نابود می کردند، کوروش اجازه تعرض به مردمان را به سربازان خود نمی داد. او مردم را در شیوه زندگی و آیین آزاد می گذاشت. هیچ شهریاری در جهان چنینی رفتاری نداشته و از این روست که فرمان نامه کوروش در سازمان ملل متحد از سرچشمه های حقوق بشر است.    وی با بیان اینکه بسیاری مردمان در شهرها و کشورها سپاه ایران را با آغوش باز می پذیرفتند تا بخشی از جهانشاهی پهناور هخامنشی باشند افزود: آنها می دانستند که اگر شهروند ایران باشند شهری آبادتر خواهند داشت و مردمی آزادتر خواهند بود.    کزازی به یکی از خلفای بغداد که دشمن کین توز ایران بود اشاره کرد و گفت: این خلیفه بغداد گفته است  ایرانیان هزاران سال فرمان راندند اما دمی به ما نیاز نداشتند، ما سالی چند نیست که فرمان می رانیم و دمی نیست که از ایرانیان بی نیاز باشیم. این سخن ارجی بسیار دارد و پایه ورترین و بی چند و چون ترین سخن در خصوص جایگاه والای ایرانیان است چراکه از زبان دشمن بر می آید. این سخن از سر ناچاری گفته شده و پیراسته از هر آلایش است.    وی ضمن اشاره به بخت بالای ایرانیان به‌واسطه برخورداری از شاعری بزرگ چون فردوسی افزود: دو بیتی های خیام را آرتور فیتزجرالد به انگلیسی برگرداند. این ترجمه به کتاب بالینی همواره و ناگزیر مردم انگلیس تبدیل شد و چنان با آنان در آمیخت که شیوه ای نو در ادب انگلیسی برانگیخته شد که آن را بر مبنای نام خیام، عمرگرایی می نامند.    کزازی به یافت شدن چند نمونه از دو بیتی های خیام در کشتی تایتانیک نیز اشاره کرد و گفت: هیچ نشانه ای از کتاب‌های شعر انگلیسی در این کشتی یافت نشده است و با توجه به اینکه مسافران این کشتی یا از تجار و اهالی سود و سودا بوده اند یا کسانی که زمان و توانی برای اندیشیدن به ادب و فرهنگ نداشته اند، دلیل وجود این دو بیتی ها در این کشتی شاید این بوده است که آنها می دانسته اند که چنین انسان هایی برای خشنود بودن نیازمند خواندن این کتاب هستند، در چنین شرایطی ارزش این دو بیتی ها مشخص می شود.    وی به شهرت اشعار سعدی در چین نیز اشاره کرد و افزود: این اشعار به حدی در چین محبوب افتاده بود که به ترانه مردمی تبدیل شده بود و چنین جایگاهی نشانگر جادوی سخن پارسی و فرهنگ ایرانی است.    کزازی اظهار کرد: تمامی این مثال ها نشان می دهد که ایران سرزمین فر و فروغ و فرزانگی بوده و در جهان بی همتاست، از این رو نازیدن به ایران کاری از سر شیفتگی کور به این سرزمین نیست. مردم اراک نیز می توانند نازشی دوگانه داشته باشند، یکی چونان ایرانی و دیگری چونان اراکی.    به گزارش ایسنا، محمود زمانی قمی استاندار مرکزی نیز در این مراسم با بیان اینکه راز و رمز فراوانی در عالم خلقت نهفته است و یکی از این رازهای بزرگ اینست که خداوند متعال بلافاصله پس از ایجاد عالم و آدم بلافاصله به نعمت قلم، نوشتن و یادگیری اشاره می کند، افزود: با توجه به حکمتی که در عالم خلقت توسط حکیم مطلق اعمال شده است قطعا اگر نعمتی بالاتر و ارزشمندتر از قلم و نعمت یادگیری در عالم وجود موجود بود، به آن اشاره می شد.    وی تصریح کرد: بر این اساس ساحت عالمان، اندیشمندان و هنرمندان از این جهت والا و قابل احترام است که آنان مروجان بزرگترین نعمت خداوند پس از خلقت انسان هستند و استاد کزازی یکی از آنان است.    زمانی قمی کمترین اثر بزرگداشت و تجلیل مقام شامخ عالمان، اندیشمندان و هنرمندان را در جامعه انگیزه زایی برای آینده جامعه جهت طی کردن مسیر این بزرگان عنوان کرد و افزود: تجلیل از چنین بزرگانی از وظایف افراد جامعه است.    وی در ادامه به دیگر بزرگان برخاسته از استان مرکزی همچون پروفسور حسابی نیز اشاره کرد و افزود: نام این دانشمند بزرگ بر تارک آسمان مشاهیر تاریخ بشریت می درخشد.    به گزارش ایسنا، این آیین به همت ابراهیم حسینجانی و با حضور مهندس ایرج حسابی فرزند پروفسور حسابی، جمعی از نخبگان و فرهیختگان و مسئولان استان، فرماندار اراک و منتخبان اراک، کمیجان و خنداب در مجلس شورای اسلامی برگزار شد.    میرجلال‌الدین کزازی استاد دانشگاه، نویسنده، مترجم، شاهنامه‌پژوه و پژوهشگر در حوزه زبان و ادب فارسی است. او از چهره‌های ماندگار فرهنگ و ادب ایران در پنجمین همایش چهره‌های ماندگار به سال ۱۳۸۴ است. اجداد وی در کزاز یکی از روستاهای استان مرکزی می زیسته اند.    انتهای پیام     ,
هنوز روادید ملی پوشان کانوی ایران برای سفر به پرتغال صادر نشده است.    به گزارش ایسنا، در حالی که قرار بود تیم‌های ملی قایقرانی آب‌های آرام ایران برای حضور در کاپ‌های جهانی فردا راهی پرتغال و چک شوند هنوز روادید ملی‌پوشان کانو برای حضور در پرتغال صادر نشده و مسوولان فدراسیون هم حاضر به پاسخگوی درباره این موضوع نیست.    تیم ملی کانوی ایران قرار است برای شرکت در کاپ سه جهانی راهی پرتغال شود و کایاک سواران هم راهی جمهوری چک می‌شوند اما هنوز روادید پرتغال صادر نشده و به احتمال زیاد سفر قایقرانان لغو خواهد شد.  وحید مرادی دبیر فدراسیون قایقرانی در پاسخ به سوال خبرنگار ایسنا درباره دلیل عدم صدور روادید گفت: چرا با من تماس گرفته‌اید؟ با رییس کمیته یا رییس فدراسیون صحبت کنید.  گفته شده سفارت پرتغال برای صدور روادید درخواست نامه‌ای از وزارت امور خارجه داشته است. با این حال سفارت این کشور همکاری لازم را با ایران نداشته ولی فدراسیون مدارک را به موقع ارسال کرده است.  انتهای پیام ,
مجری طرح‌های پل و ابنیه سازمان مهندسی و عمران شهر تهران گفت: پل دوربرگردان غرب به غرب بلوار ارتش، تا پایان شهریورماه سال جاری آماده بهره‌برداری خواهد شد.     به گزارش سرویس شهری ایسنا، مهندس محمدحسن وساق افزود: عملیات نصب عرشه فلزی پل دوربرگردان غرب به غرب بلوار ارتش در پروژه احداث تقاطع‌های غیرهمسطح بلوار ارتش با بزرگراه‌های امام علی(ع) و شهید صیاد شیرازی، از هفته آینده آغاز خواهد شد و پیش‌بینی می‌شود این دور برگردان غیرهمسطح تا پایان شهریورماه سال جاری تحویل شهروندان شود.    وی در تشریح روند پیشرفت عملیات اجرایی در سایر بخش های پروژه، از آغاز عملیات احداث پل اتصال بزرگراه شهید صیاد شیرازی به بلوار ارتش خبر داد و گفت: اجرای این پل 200 متری در مرحله حفاری شمع‌ها است.    وی با بیان آنکه عملیات احداث عرشه جنوبی پل تقاطع بزرگراه شهید صیاد شیرازی با خیابان ولی عصر(اراج) وارد مرحله اقدامات تکمیلی شده است، افزود: عرشه شمالی این تقاطع ظرف یک هفته آینده بتن ریزی خواهد شد.    وساق با اعلام پیشرفت قابل ملاحظه عملیات نصب قطعات بتنی عرشه در پل جنوب به غرب تقاطع بلوار ارتش با بزرگراه امام علی(ع)، از نصب حدود 50 قطعه از سگمنت‌های تشکیل‌دهنده عرشه این پل خبر داد.    به گفته مجری طرح‌های پل و ابنیه سازمان مهندسی و عمران شهر تهران، پیشرفت کلی عملیات اجرایی پروژه تقاطع‌های غیرهمسطح بلوار ارتش با بزرگراه‌های امام علی(ع) و شهید صیاد شیرازی از مرز 40 درصد فراتر رفته است.    بنابراعلام روابط عمومی معاونت فنی و عمرانی شهرداری تهران، پروژه تقاطع‌های غیرهمسطح بلوار ارتش با بزرگراه‌های امام علی(ع) و شهید صیاد شیرازی، شامل 7 دستگاه پل اصلی و رمپ جهتی و 3 دستگاه دوربرگردان غیرهمسطح است و با بهره برداری از آن مجموعه‌ای از گره‌های ترافیکی شمال شرق پایتخت برطرف خواهد شد. پل شرق به غرب و غرب به شرق تقاطع بلوار ارتش با بزرگراه‌های شهید صیادشیرازی و امام علی(ع) به ترتیب در آبان‌ماه و بهمن‌ماه سال گذشته تحویل شهروندان شدند.  به گفته معاون فنی و عمرانی شهرداری تهران، قرار است بهره برداری کامل از این پروژه راهگشای عمرانی در مهرماه سال جاری انجام شود.    انتهای پیام ,
تلویزیون رژیم صهیونیستی به نقل منابع آگاه اعلام کرد که عربستان و کشورهای عرب منطقه آمادگی خود را برای اصلاح طرح صلح عربی در پیام‌هایی به این رژیم اعلام کرده‌اند.  به گزارش خبرگزاری دانشجویان ایران (ایسنا) به نقل از خبرگزاری سوریه، شبکه 10 تلویزیون رژیم صهیونیستی به نقل از برخی منابع غربی گزارش داد که عربستان و کشورهای عرب منطقه در پیام‌هایی به اسرائیل، آمادگی خود را برای اصلاح و اعمال تغییر در بندهایی از طرح صلح عربی اعلام کرده‌اند.  این منابع اظهار داشتند: عربستان و برخی کشورهای حوزه خلیج فارس این پیام‌ها را از طریق فرستادگان بین‌المللی از جمله تونی بلر، نخست وزیر سابق انگیس اطلاع داده‌اند.  طرح صلح عربی از سوی پادشاه پیشین عربستان در سال 2002 در اتحادیه عرب مطرح و تایید شد. اساس این طرح تشکیل دو کشور در مرزهای 1967 با تبادل محدود زمین است.  طبق گزارش این شبکه تلویزیونی، کشورهای عربی در حال حاضر منتظر پاسخ رسمی این رژیم در مورد پیشنهاد اصلاح و تغییر بندهای طرح صلح عربی هستند.  این شبکه تلویزیونی در پایان افزود: بررسی اصلاحات مورد نظر در طرح صلح عربی به محض اینکه کشورهای مذکور پاسخی از سوی اسرائیل دریافت کنند، آغاز خواهد شد و بر اساس نتایج آن مذاکرات با طرف فسطینی ازسرگرفته خواهد شد.  انتهای پیام     ,
رییس کل سازمان نظام پزشکی درخصوص تصویب تعرفه‌های خدمات سلامت به اسحاق جهانگیری، معاون اول رییس جمهور برای دومین بار نامه نوشت.     به گزارش سرویس سلامت ایسنا ، در نامه علیرضا زالی، خطاب به اسحاق جهانگیری آمده است: ضمن عرض احترام و تبریک اعیاد شعبانیه پیرو نامه 95/2/15 اینجانب به حضرتعالی به دلیل نگرانی های فزاینده روزهای اخیر جامعه پزشکی در خصوص پاره‌ای اخبار مسموع ولو غیر رسمی در رابطه با تعرفه های سال 95 ، به ویژه در رابطه با بخش خصوصی، اینجانب در فاصله زمانی کوتاه مجددأ مجبور شدم مصدع اوقات گردم، به استحضار می رساند روند تصویب و ابلاغ تعرفه های خدمات سلامت در سال 1395 متاثر از شرایطی است که در صورت عدم عنایت مقتضی، به احتمال زیاد شرایط ارائه خدمات سلامت به عنوان یکی از اساسی ترین حقوق آحاد جامعه را با چالش هایی مواجه می نماید. حضرتعالی و سایر همکاران خدوم در هیئت دولت به خوبی به اهمیت جامعه سالم و نقش اساسی آن در توسعه اقتصادی و انسانی وقوف دارید. از طرف دیگر بخش سلامت علیرغم نقش سازنده مذکور تا همین چند سال پیش معمولا به صورت منطقی و مقتضی مورد عنایت قرار نداشت و همواره یکی از گلوگاه های مورد بحث در آن تعرفه گذاری خدمات سلامت بوده است.    در ادامه این نامه همچنین عنوان شده است:    در سال 1392 با روی کار آمدن دولت تدبیر و امید در نخستین گام بحث تعرفه ها با رویکردی منطقی مورد توجه دست اندرکاران محترم قرار گرفت و این مهم امید افقی روشن در بحث تعرفه های خدمات سلامت را پیش روی فعالان و نقش آفرینان سلامت قرار داد. رشد مطرح شده برای تعرفه های سال 93 موجب ایجاد امید و رضایت نسبی ارائه دهندگان سلامت را فراهم آورد، ولیکن روند تعرفه گذاری در سال بعد به ویژه با تغییراتی که در مصوبه شورای عالی بیمه خدمات درمانی بوجود آمد تا حدودی دچار اختلال شد.  این امر در سال پیش رو با توجه به معضلات مبتلا به قبلی ارائه دهندگان خدمات سلامت به ویژه در بخش خصوصی از اهمیت و حساسیت مضاعف برخوردار می باشد.    رییس سازمان نظام پزشکی، ضمن اشاره به مشکلات ارائه دهندگان خدمات سلامت، ادامه می دهد:     1- بحث قیمت واقعی خدمات سلامت به ویژه در حوزه های ویزیت، هتلینگ بیمارستانها، ارزش ریالی کا و شکاف قابل ملاحظه آن با تعرفه های مصوب سالیانه خدمات سلامت. طی سالهای گذشته مطالعات کارشناسان و خبرگان مدیریت و اقتصاد سلامت بیانگر هزینه تمام شده خدمات مختلف سلامت می باشد که به گواه مطالعات مذکور همیشه بین هزینه تمام شده با تعرفه مصوب، شکاف قابل ملاحظه ای وجود داشته است. از طرف دیگر این شکاف با توجه به روند فزاینده تورم طی سالهای اخیر بیشتر شده و در صورت عدم ترمیم شرایط سختی برای ارائه خدمات مکفی با کیفیت مطلوب به وجود می آورد.    2- در بحث بیمارستانها، هزینه های حقوق و دستمزد کارکنان محترم معمولا رقم قابل توجهی بین 55 تا 65٪ از هزینه های سالیانه را تشکیل می دهند که در صورت در نظر گرفتن رشد حداقل 12٪ حقوق و دستمزد برای سال 1395 انتظار می رود که در بخش هزینه های پرسنلی با رشدی مضاعف مواجه شود. از طرف دیگر هزینه های تعمیرات، نگهداری و نیز استهلاکات در موسسات و مراکز تشخیصی و درمانی و بیمارستانها با هیچ سازمان و تشکیلات دیگری قابل قیاس نبوده و ارقام آن قابل توجه می باشد. این امر در خصوص آزمایشگاه ها، مراکز تصویربرداری پزشکی، مراکز جراحی محدود و بیمارستان ها که دائما و به صورت شبانه روزی و در تمام ایام سال مشغول ارائه خدمت هستند بسیار مشهود است.    3- البته در ارقام مذکور تنها بحث حقوق پایه مطرح بوده و مسلما بحث مزایا و تسهیلات و پاداش و ... نیز بطور مضاعف هزینه های تحمیلی خواهد داشت.    4- در بخش خصوصی تنوع قراردادهای انعقادی توسط بیمه های سلامت به ویژه بیمه های تکمیلی به گونه ای است که حتی تعرفه های مصوب - که فاصله ی قابل ملاحظه با قیمت تمام شده دارد- نیز به طور سلیقه ای دستخوش تغییرات کاهشی می شود و این امر به ویژه در خصوص ویزیتها- در هر دو بخش سرپایی و بستری- و کای جراحی، بیهوشی، داخلی، آزمایشگاه و رادیولوژی و سایر خدمات بسیار نگران کننده است. بعنوان نمونه بسیاری از بیمه های تکمیلی در حال حاضر با آزمایشگاهها و مراکز تصویر برداری با ارزش 140000 ریال برای هر کا قرارداد بسته اند. در صورتی که کای مصوب خدمات مذکور 170000 ریال بوده و همین کای مصوب نیز با قیمت واقعی آن فاصله قابل توجهی دارد.    5- شرایط جاری به گونه ای است که تاخیر زمانی قابل ملاحظه همراه اعمال کسورات سنگین عملا به چالشی قابل ملاحظه برای ارائه دهندگان خدمات سلامت مواجه شده و بسیاری از آنان به منظور حفظ و تداوم ارائه خدمات مجبور به اخذ تسهیلات و وام نموده اند که بعضا با ترازهای مالی منفی مواجه شده اند.    در ادامه نامه رییس کل سازمان نظام پزشکی به معاون اول رییس جمهور عنوان شده است:    برآیند آنچه که در بالا اشاره شد، دارای تبعات غیرقابل جبران برای نظام سلامت بوده که شاید اولین آنها کاهش سطح انگیزه برای ارائه ی خدمات با کیفیت و نیز سرمایه گذاری در بخش سلامت باشد. این امر در درازمدت برای وضعیت سلامت جامعه چندان مطلوب نخواهد بود.    مزید استحضار حضرتعالی بسته پیشنهادی شورایعالی نظام پزشکی برای بخش خصوصی که در آبان ماه سال گذشته به وزارت محترم بهداشت، درمان و آموزش پزشکی ارائه گردید که در آن بسته تلاش شد ملاحظات اقتصادی کشور ملحوظ نظر قرار گیرد و به دلیل نگرانی دولت در رابطه با ایجاد فاصله بین بخش خصوصی و بخش دولتی، با توجه به اینکه در بسته ی پیشنهادی سازمان نظام پزشکی رشد منطقی و متوازن در نظر گرفته شده است، به نظر می رسد نگرانی در این مورد موضوعیت ندارد. ضمنا به استحضار می رساند از آنجا که کمبود منابع بیمه ای پایه در رشد تعرفه ها همواره به عنوان عامل مداخله گر مطرح بوده است و با امعان نظر به اینکه رشد تعرفه های بخش خصوصی بار مالی قابل توجهی برای بیمه های پایه بدنبال نخواهد داشت، امیدوارم این مسئله نیز در تصویب تعرفه ی بخش خصوصی مد نظر قرار گیرد.    اینجانب به نمایندگی از جامعه ارائه دهندگان خدمات سلامت از حضرتعالی و دیگر دلسوزان هیئت دولت که دغدغه ارتقای سطح سلامت مردم را دارند، استدعا دارم ملاحظات فوق الذکر را در تصویب و ابلاغ تعرفه های خدمات سلامت در سال 1395 را مورد عنایت قرار گیرد.    انتهای پیام ,
وزیر دفاع ژاپن امروز (شنبه) در پی دستگیری یک نظامی آمریکایی به اتهام دست داشتن در قتل یک زن ژاپنی در جزیره اوکیناوا به این جزیره سفر کرد تا نزد فرمانده پایگاه نظامی آمریکا در اوکیناوا رسما اعتراض کند.  به گزارش خبرگزاری دانشجویان ایران (ایسنا)، به نقل از خبرگزاری فرانسه، این سفر گن ناکاتانی، وزیر دفاع ژاپن به جزیره اوکیناوا چند روز قبل از سفر مهم باراک اوباما، رئیس جمهوری آمریکا به ژاپن انجام شده است.  ناکاتانی براساس گزارش تلویزیون ژاپن خطاب به ژنرال لارنس نیکلسون، فرماندهی این پایگاه آمریکایی گفته است: من قصد تحویل یک پیام به منظور ابلاغ تاسف شدید و در عین حال اعتراض را دارم؛ همچنین نیکلسون نیز در این دیدار به ناکاتانی گفت: ما صمیمانه ترین تسلیت و دعای خود را به خانواده این زن کشته شده اعلام می‌کنیم.  این در حالی است که پلیس اوکیناوا روز پنج شنبه کنک فرانکلی شینزاتو، دریادار سابق ارتش آمریکا و یکی از کارکنان پایگاه هوایی پادنا در این جزیره را به اتهام آنچه که دور انداختن‌ جسد یک زن ژاپنی به نام رینا شیمابوکورو اعلام شده دستگیر کرد.  این مرد آمریکایی براساس گزارش‌ها اعتراف کرده که این دختر 20 ساله ژاپنی را هدف تجاوز قرار داده و او را به قتل رسانده است. روز جمعه شینزو آبه، نخست وزیر ژاپن بعد از دستگیری این نظامی آمریکایی نسبت به این قتل ابراز انزجار کرده و فومیو کیشیدا، وزیر خارجه ژاپن نیز برای اعتراض اقدام به احضار کارولین کندی، سفیر آمریکا در این کشور کرد.  این درحالی است که باراک اوباما، رئیس جمهوری آمریکا قرار است چند روز دیگر برای شرکت در اجلاس دو روزه گروه هفت به ژاپن سفر کند.    انتهای پیام ,
مدیر بنیاد توسعه موقوفات استان کرمان با بیان اینکه فاز اول مرمت خانه حاج آقا علی رفسنجان در ماه رمضان صورت خواهد گرفت، از بهره برداری نهایی این بنا در مهرماه امسال خبر داد.    به گزارش خبرنگار خبرگزاری دانشجویان ایران(ایسنا)، منطقه کویر، غلامرضا سرایداری ظهر امروز اول خردادماه در بازدید استاندار کرمان از روند مرمت خانه حاج آقاعلی رفسنجان اظهار کرد: عملیات اجرایی مرمت این مجموعه از آبان ماه سال گذشته آغاز شده و تاکنون حدود 80 درصد کار مرمت و بازسازی این خانه پیشرفت داشته است.    وی افزود: تاکنون حدود شش میلیارد تومان هزینه شده و کل اعتبار مورد نیاز برای مرمت و تجهیزات این بنا 20 میلیارد تومان برآورد شده است.    سرایداری از اجرای طرح های توسعه ای در کنار خانه حاج آقاعلی خبر داد و گفت: مجموعه بازار، حمام، آب انبار و تالار مراسم نیز در فازهای بعدی مجموعه اجرایی می شود.    وی در پایان با بیان اینکه فاز اول مرمت این بنا در ماه رمضان صورت خواهد گرفت، از بهره برداری نهایی خانه حاج آقاعلی در مهرماه امسال خبر داد.    به گزارش ایسنا، خانه حاج آقا علی شهرستان رفسنجان در فاصله 6 کیلومتری شهر رفسنجان واقع شده است. خانه حاج آقا علی در سابق به خانه وقفی شهرت داشته است. این خانه دارای 12 هزار متر مربع مساحت و هفت هزار متر مربع زیر بنا است.    این مجموعه نمونه‌ای زیبا و باشکوه از معماری عصر قاجار است که در پنج کیلومتری جنوب شرقی رفسنجان و در روستای قاسم آباد واقع شده و مشتمل بر هشت قسمت بازار، آب انبار (تامین کننده آب اهالی که دارای سردری با آجرهای گلدار تزئین شده و دیوارهای آن دارای نقوش آجری و کاشیکاریهای زیبا است)، مسجد ، کاروانسرا ،حمام ، حسینیه ، یخدان (که در دو کیلومتری قاسم آباد و در روستای عباس آباد حاجی است و تامین کننده یخ مورد نیاز اهالی بود) است که هر یک کاربری خاصی داشته اند. قدمت این بنا به قریب 130 سال می‌رسد.    خانه حاج آقا علی با زیربنایی بالغ بر هفت هزار متر مربع و با معماری زیبا و ایرانی یکی از بزرگترین و زیباترین خانه‌های خشتی و سنتی جهان به شمار می‌آید که توسط حاج آقا علی معروف به زعیم الله رفسنجانی (بزرگترین تاجر ایرانی آن دوره) در سال 1136 هجری خورشیدی بنا گردیده است.    انتهای پیام ,
دبیرکل ناتو تاکید کرد این ائتلاف به دنبال آغاز جنگ سرد جدیدی با روسیه نیست.  به گزارش خبرگزاری دانشجویان ایران (ایسنا)، به نقل از خبرگزاری راشاتودی، ینس استولتنبرگ، دبیرکل ناتو گفت: ما روسیه را می بینیم که به شدت بر روی نیروهای مسلح خود سرمایه گذاری می کند. ناتو نیز به این مساله واکنش نشان داده و به دنبال تقویت نیروهای خود است و تلاش می‌کند تا از افزایش درگیری ها بپرهیزد و مذاکراتی را با این کشور آغاز کند.  وی همچنین بر این مساله تاکید کرد که ائتلاف ناتو هیچ تهدید مستقیمی را علیه اعضای خود نمی‌بیند.  دبیرکل ناتو ادامه داد: این یک همکاری استراتژیک نیست که ما می خواستیم پس از جنگ سرد ایجاد کنیم. این حتی یک تقابل هم نیست. ما نمی‌خواهیم جنگ سرد جدیدی را آغاز کنیم.  وی با اشاره به تمایل ناتو در تقویت کشورهای شرقی اروپا گفت: این مساله مشخص و واضح است که ناتو از متحدانش در مقابل هرگونه تهدیدی حمایت می کند. این پیام اصلی ناتو است.  دبیرکل ناتو همچنین گفت: تصمیمات درباره حضور ناتو در کشورهای شرقی اروپا در جریان نشست آتی در ژوئیه 2016 و در ورشو، لهستان اتخاذ می شود.  انتهای پیام ,
محمدعلی معلم دامغانی رییس فرهنگستان هنر به مناسبت میلاد منجی عالم بشریت، امام زمان (عج) دو قطعه شعر به پیشگاه حضرت ولی‌ عصر (عج) تقدیم کرد.    به گزارش ایسنا، متن شعرهای معلم دامغانی در پی می‌آید:  چشم نرگس روشن ای گل آمدی    از تو خرم گلشن ای گل آمدی    تا تو زی عالم کنی پا در رکاب    کرده دریا جوشن ای گل آمدی    منتظران را به لب آمد نفس    ای ز تو فریاد به فریاد رس        ***        جان جهان کجایی جان جهان کجایی    بر ما جهان سر آمد وقت است اگر بیایی    ای‌ شاه شاه شاهان سلطان بی پناهان    خورشید صبحگاهان وقت است اگر برآیی    چند از شبان تیره خشم شبان خیره    ای دست و تیغ چیره دستی اگر گشایی    داد از خران زرتشت خیل کتاب بر پشت    خلق ز حق فرامشت وین مایه حق نمایی    بیداد قریه را سوخت فانوس گریه افروخت    سر بر کن ای کدیور تنها تو کدخدایی      انتهای پیام ,
فروش بلیت قطارهای مسافرتی 11 تا 31 خرداد ماه از صبح دوشنبه سوم خرداد ماه آغاز خواهد شد.    به گزارش ایسنا، شرکت رجا اعلام کرده فروش بلیت قطارهای این شرکت از 11 تا 31 خرداد ماه سال 1395، ساعت 8:30 روز دوشنبه 3 خرداد ماه به صورت همزمان از طریق اینترنت و مراکز فروش در سراسر کشور آغاز می‌شود.    بر اساس این اطلاعیه، فروش بلیت قطارهای مسافری کلیه محورها از طریق سامانه‌ی اینترنتی و نمایندگی‌های سراسر کشور به طور یکسان و همزمان انجام خواهد شد.    به گزارش ایسنا، شرکت راه آهن از آذر ماه سال گذشته به شرکت های ریلی اجازه داده نرخ بلیت قطار را شناور کنند و در این راستا شرکت ها می‌توانند در ایامی که آمار سفرها پایین است نسبت به ارائه تخفیف در نرخ بلیت اقدام کنند و در ایام پیک تا 20 درصد نرخ‌ها را افزایش دهند.    این سیاست راه آهن مقدمه‌ای بر آزادسازی نرخ بلیت تصور می‌شود که شاید در ماه های آینده به خود شکلی رسمی بگیرد.    انتهای پیام ,
محمد مهدی عسگرپور (تهیه‌کننده و کارگردان سینما) در کنار جمشید مشایخی، لاله اسکندری، مهدی امینی‌خواه و مهدی زمینه پرداز مهمان ویژه‌برنامه نیمه شعبان شبکه دو می‌شوند.    به گزارش ایسنا، ویژه برنامه بشارت به صورت زنده و به مناسبت جشن نیمه شعبان با بخش‌های متنوعی میزبان مخاطبان خود می‌شود. در این مجال سعی شده تا با دعوت از خانواده معزز شهدای مدافع حرم، تدارک بخش‌های کار‌شناسی و همچنین حضور هنرمندان مختلف اعم از بازیگران، خوانندگان و چهره‌های ورزشی ضمن ایجاد فضایی معنوی، لحظاتی شاد و فرح‌بخش برای بینندگان فراهم شود.  حضور خانواده شهید مدافع حرم، حسین مشتاقی که در منطقه خان طومان سوریه حین مبارزه با تروریست‌های تکفیری به شهادت رسید، یکی از بخش‌های قابل توجه این ویژه برنامه است.    بنا بر این گزارش، مهدیه الهی قمشه‌ای و حشمت الله قنبری نیز از جمله کارشناسانی هستند که در این برنامه حضور خواهند داشت. مهدی شکوهی، غلامرضا صنعتگر، امین رازدان، حجت اشرف زاده، نیما شمشادی، رحمان عرب عامری، علیرضا بهلولی نیز از جمله خوانندگانی هستند که در کنار مهدی رجب‌زاده، فوتبالیست کشورمان به این برنامه دعوت شده اند.    بشارت کاری از گروه خانواده و فرهنگ به تهیه کنندگی امیرحسین شرافتی نژاد و محمد نبهان بوده و اجرای آن را نیما کرمی و محمد نبهان بر عهده دارند.    آغاز این ویژه برنامه شنبه یک خرداد ماه در ساعت‌های 21 و 23:15 دقیقه خواهد بود.  همچنین در روز یکشنبه، 2 خرداد مصادف با نیمه شعبان، ساعت 11، 19:30 و 21 بخش‌های بعدی این ویژه برنامه به روی آنتن شبکه دو خواهد رفت.    انتهای پیام ,
مدیرکل آموزش و پرورش استان فارس گفت: چهاردهمین کنفرانس ریاضی کشور، شهریورماه امسال به میزبانی این اداره کل در شیراز برگزار می‌شود.   به گزارش خبرنگار آموزش و پرورش خبرگزاری دانشجویان ایران(ایسنا) منطقه فارس، حمیدرضا آذری شنبه اول خرداد در جمع خبرنگاران گفت: تقبل برگزاری کنفرانس‌های ملی، تنها منوط به حل مسائل مالی نیست بلکه داشتن برنامه‌ریزی دقیق و توان و انسجام کافی، از ضرورت‌ها است.    آذری با اشاره به اینکه طی دوسال گذشته در دولت تدبیر و امید بیشترین سمینارها و گردهمایی‌های کشوری در استان فارس برگزار شده است، گفت: اعتقادمان این است که باید با سایر دستگاه‌ها تعامل داشته باشیم و در کنار آن به تقویت NGOها هم بپردازیم.    وی با بیان اینکه آموزش و پرورش فارس تا کنون دو سازمان و مرکز مردم نهاد در استان راه‌اندازی کرده است، گفت: اولین مرکز ویژه فرهنگیان زن سرپرست خانواری است که به هر دلیل همسر خود را از دست داده‌اند و هدف آن توانمند ساختن این بانوان و ارائه کمک‌هایی در زمینه‌های مشاوره حقوقی، رشد علمی، اخلاقی و اجتماعی این بانوان و فرزندانشان است.    مدیرکل آموزش و پرورش فارس ادامه داد: یک سازمان مردم نهاد نیز با هدف کمک به دانش آموزان استثنایی فارس راه‌اندازی شده است که از این طریق بتوان این دانش آموزان را تحت حمایت‌های لازم قرار داد.    آذری تنها راه نجات کشور را کوچک سازی بدنه دولت دانست و با بیان اینکه امروز در ایران 100 درصد امور دولتی است، گفت: در دولت هم، همه چیز به صورت متمرکز پیگیری و اداره می‌شود، لذا راهی به جز ایجاد و توسعه‌ فعالیت‌های مردم‌نهاد وNGOها وجود ندارد.    آذری در تشریح منافع ایجاد این سازمان‌های مردم نهاد گفت: این مراکز می‌توانند کمک کنند تا مسائل و مشکلات را خارج از بروکراسی‌های رایج و با انگیزه و علاقه بیشتر و هزینه‌ای کمتر حل کرد، لذا باید انجمن‌های علمی در کشور رشد یابند و به بخش خصوصی اهمیت دهیم و توجه داشته باشیم که رده‌های پائین‌تر هم می‌توانند مسائل بزرگی را حل کنند.    وی با تاکید بر لزوم توجه به نظر و راهکارهای معلمان، دانش آموزان و اولیاء در تعیین محتواهای کتب درسی و آموزشی، گفت: هدف از راه‌اندازی مدارس تیزهوشان جذب بچه‌های توانمند در علوم پایه بود ولی امروزه شاهدیم همه به دنبال علوم تجربی هستند و این مصیبتی است که کشور به آن دچار شده و در سال‌های آینده کشور را دچار مشکل می‌کند.    آذری بر لزوم فراگیری آموزش‌های لازم توسط معلمان، خصوصا معلمین جدیدالاستخدام در دوره ابتدایی تاکید و اضافه کرد: نظریات انجمن‌های تخصصی مثل انجمن معلمان ریاضی و ارائه مشاوره به قانونگذاران توسط این انجمن‌ها می‌تواند گره‌گشای بسیاری از مسائل و مشکلات آموزشی و پرورشی در کشور باشد.    انتهای پیام   ,
فرودگاه‌های تهران صبح روز جمعه 14 خرداد برای چهار ساعت بسته می‌شوند.    به گزارش ایسنا، شرکت فرودگاه‌های کشور اعلام کرده همزمان با برگزاری مراسم سالگرد ارتحال بنیانگذار جمهوری اسلامی ایران حضرت امام خمینی(ره)، پروازهای فرودگاه‌های تهران به مدت 4 ساعت تعطیل می‌شوند.    بر اساس اعلام سعید اکبری، معاون عملیات هوانوردی شرکت فرودگاه‌ها و ناوبری هوایی ایران روز 14 خرداد ماه از ساعت 7 و 45 دقیقه تا 12 ظهر فرودگاه‌های بین‌المللی امام خمینی(ره)، مهرآباد و پیام تعطیل خواهند بود.    تعطیلی فرودگاه‌های مذکور به تمامی شرکت‌های هواپیمایی داخلی و خارجی اعلام شده است.    شرکت‌های هواپیمایی موظف هستند برنامه پروازی خود را به‌گونه‌یی تنظیم کنند که برای ساعات مذکور بلیتی صادر نشود. همه پروازهای پیش از ۷:۴۵ و بعد از ساعت 12 روز 14 خرداد طبق برنامه اعلام شده از سوی شرکت‌های هواپیمایی انجام خواهد شد.    انتهای پیام ,
یک نظرسنجی که نتایج آن امروز (شنبه) منتشر شده نشان داد که محبوبیت نخست‌وزیر استرالیا در حالی که نزدیک به یک ماه تا انتخابات این کشور باقی مانده، کاهش پیدا کرده است.    به گزارش خبرگزاری دانشجویان ایران (ایسنا)، به نقل از خبرگزاری رویترز، نظرسنجی انجام شده از سوی موسسه ایپسوس نشان داد، دولت محافظه‌کار مایکل ترنبول، نخست وزیر استرالیا رقابتی شانه به شانه با حزب چپ میانه‌روی کارگر دارد. طبق این نظرسنجی دولت محافظه‌کار ترنبول از حمایت 51 درصدی برخوردار بوده و حزب کارگر نیز حمایت 49 درصدی دارد.  با این حال بر اساس این نظرسنجی محبوبیت خود ترنبول به عنوان نخست وزیر استرالیا به میزان چهار درصد کاهش نشان داده و به 47 درصد رسیده است. با این وجود محبوبیت ترنبول همچنان از محبوبیت بیل شورتن، رهبر اپوزیسیون استرالیا و رقیب وی که تنها 30 درصد محبوبیت دارد، بالاتر است.  قرار است در دوم ژوئیه استرالیایی‌ها بعد از کمپین انتخاباتی که به شکل غیر عادی 74 روز به طول خواهد انجامید، در انتخابات سراسری شرکت کنند.  ترنبول در دولت ائتلافی تحت رهبری حزب لیبرال استرالیا یک میانه رو شناخته می‌شود. با این حال وی از زمانی که توانست تونی ابوت، نخست وزیر پیشین استرالیا و رقیب راستگرایش را در یک کودتای درون حزبی در ماه سپتامبر گذشته شکست دهد، محبوبیت بالایی پیدا کرد.  انتخابات استرالیا در حالی برگزار خواهد شد که دولت این کشور شدیدا تلاش دارد تا مجدد توازن اقتصادی‌اش را برقرار کند. اقتصاد استرالیا که نسبتا از تبعات بحران مالی جهانی مصون مانده در سال های اخیر نشانه هایی از رکود را پیدا کرده است.  مسائل اقتصادی مثل مالیات و هزینه های آموزش و بهداشت و درمان در کمپین‌های انتخاباتی بیشترین مانور را داشته و در مرحله بعدی نیز مساله پرمناقشه پناهجویان و حفاظت از مرزها مطرح بوده است.  در صورتی که ترنبول در انتخابات دوم ژوئیه شکست بخورد این برای پنجمین بار از سال 2010 به بعد است که استرالیا شاهد تغییر نخست وزیر خواهد بود.  انتهای پیام   ,
دوره تخصصی تربیت مدرس زبان فارسی به غیر فارسی زبانان با پذیرش 30 فراگیر واجد شرایط و با حضور استادان زبان شناسی و آزفا در بنیاد سعدی آغاز به کار کرد.    به گزارش ایسنا، بنا بر اعلام، این دوره تخصصی با هدف تربیت مربیان آموزش زبان فارسی به غیرفارسی زبانان و به منظور بالابردن سطح کیفی این شیوه آموزشی و ارتقای مهارت های حرفه ای فارغ التحصیلان واجد شرایط، در قالب دو کلاس 15 نفره و با تدریس استادان زبان شناسی و آزفا از دانشگاه های علامه طباطبایی و الزهرا (س) در حال برگزاری است.    شرکت کنندگان در اولین دوره تخصصی، 50 ساعت کلاس آموزشی را با موضوعات آشنایی با نظام زبان فارسی و زیر نظام‌های آن و کارگاه روش تدریس مهارت خواندن و واژه ، از 29 اردیبهشت تا هفتم خرداد در روزهای چهارشنبه، پنجشنبه و جمعه، صبح تا عصر می گذرانند.    کارگاه‌های روش تدریس مهارت شنیدن و تلفظ، روش تدریس مهارت صحبت کردن و مکالمه و روش تدریس مهارت نوشتن و دستور نیز که سه موضوع دیگر از بخش تخصصی در این دوره آموزشی است، به زودی برگزار خواهد شد.    فراگیران پذیرفته شده در این دوره، پس از گذراندن بخش تخصصی که شامل پنج موضوع آموزشی است، گواهینامه معتبر آموزشی از بنیاد سعدی دریافت می کنند.    همچنین بخش تکمیلی نخستین دوره تربیت مدرس زبان فارسی بنیاد سعدی که شامل پنج موضوع آموزشی است، در تابستان، پاییز و زمستان سال‌ جاری برگزار خواهد شد.     آموزش      آموزش   انتهای پیام ,
عناوین روزهای هفته ملی بدون دخانیات از سوی مرکز سلامت محیط وکار معاونت بهداشت اعلام شد.     به گزارش سرویس سلامت ایسنا ، مصرف بی‌رویه محصولات دخانی به ویژه قلیان در جوانان، نوجوانان، زنان و در برخی از محافل خانوادگی بزرگترین دغدغه متولیان سلامت در این زمینه را فراهم می سازد. میزان مواجهه با دود در هر وعده مصرف قلیان معادل استعمال 100-80 نخ سیگار اعلام شده است. آلودگی تنباکوهای معطر به ترکیبات سرطان زای قطعی همچون بنزن، فلزات سنگین وهمچنین آلوده شدن آنها در زمان آماده سازی، به برخی از مواد روانگردان این دغدغه را دو چندان ساخته است.    از این رو مقرر شده فعالیت ها و اقدامات روز جهانی و هفته ملی بدون دخانیات در سال جاری بر موضوع قلیان، عوارض ناشی از مصرف و راهکارهای کنترل و کاهش این محصول متمرکز شود.    بنابر گزارش روابط عمومی معاونت بهداشت وزارت بهداشت، با توجه به اهمیت موضوع شعار امسال روز جهانی بدون دخانیات با عنوان (قلیان، سمی برای سلامت خانواده) و روزهای هفته با عناوین زیر نامگذاری شده است.    به این ترتیب، روز سه شنبه، چهارم خرداد با نام جوانان علیه قلیان و روز چهارشنبه پنجم خردادماه، قانون علیه قلیان نام گذاری شده است. روز‌های ششم، هفتم و هشتم خرداد نیز به ترتیب با عناوین قلیان و سرطان، آموزه‌های دینی علیه قلیان و اماکن عمومی عاری از قلیان نامیده شده است. همچنین روزهای نهم و دهم خرداد نیز به نام خانواده علیه قلیان و بسته بندی ساده محصولات دخانی توسط مرکز سلامت محیط وکار معاونت بهداشت عنوان شده است.    انتهای پیام ,
معاون فرهنگی، آموزش و پژوهش وزیر ورزش و جوانان اعلام کرد انتخاب خرمشهر برای برگزاری فینال جام حذفی فوتبال ابتکار خوبی بود که به نظرم سازمان لیگ فوتبال ایران به خرج داد.    به گزارش ایسنا به نقل از سازمان لیگ فوتبال ایران، سید عبدالحمید احمدی در گفت و گو با سایت رسمی سازمان لیگ اظهار کرد: خرمشهر سمبل مقاومت و پیروزی مردم ایران در 8 سال دفاع مقدس است و اینکه همزمان با سالروز آزاد سازی خرمشهر، فینال مسابقات جام حذفی که یکی از معتبر ترین مسابقات ملی کشور است در این شهر برگزار می شود، کار پسندیده ای است.    این مقام مسئول در ادامه بیان کرد: برگزاری این فینال با حضور مردم خون گرم خوزستان و شهر خرمشهر می تواند تاثیرات خیلی خوبی داشته باشد. با توجه به اینکه مردم خرمشهر عزیز، سختی ها و دشواری های زیادی را چه در زمان 8 سال دفاع مقدس و چه بعد از آن متحمل شدند، باید از هر لحاظ توجه ویژه ای به این شهر بشود.    معاون وزیر ورزش تاکید کرد: اینکه ما بتوانیم برنامه های ورزشی سطح بالای خود را در این شهر برگزار کنیم، به نوعی ادای دین است به مردم این شهر است. از طرف دیگر گرامیداشتی است برای شهدای 8 سال دفاع مقدس و شهدای خرمشهر عزیز تا بتوانیم یاد و نام رزمندگان، شهدا، جانبازان و ایثارگران را درمیدان ورزش گرامی بداریم.    وی تاکید کرد: باید توجه کنیم خرمشهر به گردن همه مردم ایران حق دارد و در این مناسبت ها به آن توجه کنیم و این کار بسیار ارزشمند و آثار معنوی و فرهنگی خوبی خواهد داشت.    دکتر احمدی در مورد فعایت های فرهنگی سازمان لیگ فوتبال ایران گفت: به نظرم سازمان لیگ فوتبال ایران نسبت به فضای فرهنگی و ایجاد یک فضای مناسب و مطلوب در ورزشگاه ها با توجه به حضور قابل توجه تماشاگران در رقابت های فوتبال تلاش زیادی در طول سال های قبل و بخصوص در لیگ پانزدهم داشته که از این نظر قابل تقدیر و قدردانی است.    معاون فرهنگی، آموزش و پژوهش وزیر ورزش و جوانان افزود: این سازمان برای همه مناسبت های ملی و مذهبی برنامه داشته و اقدامات خوبی را درهرمناسبت انجام داده که کار شاخصی بوده است.    وی با تاکید بر اینکه سازمان لیگ عنایت و توجه ویژه ای به این مناسبت ها در میادین ورزشی داشته است، بیان کرد: برگزاری یادواره شهدا و تجلیل از جانبازان و آزادگان دفاع مقدس و مجموعه فعالیت های که سعی شده در آن فضای ورزشگاه را تحت تاثیر قرار بدهد و به نحو مطلوب با رویکرد فرهنگی آنها را مدیریت کرده است از جمله کارهای شاخص سازمان لیگ فوتبال بوده است.    احمدی اظهار کرد: در این رابطه باید به نکته مهمی اشاره کنم و در لیگ شانزدهم ما باید شاهد آن باشیم این است که باشگاه ها در این رابطه حضور پر رنگی در رابطه با مسائل فرهنگی و ارزشی داشته باشند.    معاون فرهنگی، آموزش و پژوهش وزیر ورزش و جوانان گفت: باشگاه ها باید در مورد هوادرانشان ساماندهی و مدیریت لازم را انجام دهند. در واقع بایک تامل چند جانبه بین باشگاه ها، سازمان لیگ، فدراسیون فوتبال، هوادران و رسانه ها به سمتی برویم که فضای ورزشگاه ها از هرگونه ناهنجاری عاری بشود.    احمدی گفت: اینکه وزارت ورزش، فدراسیون فوتبال و سازمان لیگ در رابطه با مسائل فرهنگی فعالیت می کند، نافی مسئولیت باشگاه ها نمی شود. نقش اصلی را در ساماندهی و هدایت و در واقع رهبری هوادران در ورزشگاه ها را بایستی باشگاه ها انجام دهند و این مسئولیت مستقیم باشگاه هاست.    معاون فرهنگی، آموزش و پژوهش وزیر ورزش و جوانان اظهار کرد: سازمان لیگ فوتبال ایران باید برای تحقق این امر پیش بینی های لازم را انجام دهد و به عنوان یک مطالبه از ابتدای فصل از باشگاه ها بخواهد و آنان را ملزم به پیگیری و رعایت این موضوع کنند.    وی تاکید کرد: این تلاش های که صرف می شود برای رسیدن به یک فضای مطلوب فرهنگی درورزشگاه ها باید آثار آن را خیلی ملموس و عینی مشاهده کنیم. در حال حاضر وقتی از بیرون فضا های ورزشی در مورد ورزش می خواهند صحبت کنند، اگر خدای نکرده حاشیه ای باشد آن حاشیه را به کل ورزش تعمیم می دهند.    احمدی افزود: اگر در یک ورزشگاه ما شاهد یک فضای نامناسب، یک رفتار نامناسب باشیم آن رفتار نامناسب به کل ورزش تعمیم داده می شود و این زنگ خطری است برای ما که حواسمان جمع باشد تا اجازه ندهیم به دیگران که از بیرون راجع به ورزش قضاوت کنند با یک رفتار منفی به خودشان اجازه دهند که در مورد همه ورزش چنین قضاوتی داشته باشند. این حساسیت کار را نشان می دهد و از این جهت نقش باشگاه ها باید پرنگ تر باشد.    معاون فرهنگی، آموزش و پژوهش وزیر ورزش و جوانان گفت: باشگاه ها باید در مدیریت ورزشکاران، مربیان و هوادرانشان نقش اصلی را ایفا کنند و در لیگ شانزدهم شاهد این موضوع باشیم و سازمان لیگ هم به عنوان یک مطالبه جدی این را از باشگاه ها بخواهد.    وی تاکید کرد: اجازه ندهیم فضای ورزش بخصوص فوتبال تحت شعاع رفتار نامناسب معدود تماشاگر و یا معدود بازیکنان و مربیان قرار بگیرد و این معدود افراد کل فضای ورزش بخصوص فوتبال را دچار مشکل و مسئله کنند.    دکتر احمدی گفت: باید یک فضای سالمی را رقم بزنیم فضای سالمی که همه از حضور در آن احساس رضایت کنند. در واقع از این طریق کمک کنیم به رقابت های جذاب تر در لیگ برتر فوتبال در این رابطه حتما باید نقش باشگاه ها پرنگ بشود.    انتهای پیام ,
سرمربی پیکان که با این تیم موفق به صعود به لیگ برتر شده بود، برای فصل آینده هدایت خونه به خونه بابل را بر عهده گرفت.    به گزارش ایسنا، حسین مرزبان که در سال 95-94 سرمربی پیکان بود و با این تیم توانست مجوز صعود به لیگ برتر را به دست بیاورد، به یکباره تغییر مسیر داد و به جای هدایت پیکان در لیگ برتر، فصل آینده سرمربی‌گری خونه به خونه بابل در لیگ یک را بر عهده خواهد داشت.    خونه به خونه در لیگ دسته یک اخیر در ابتدا اکبر میثاقیان را به عنوان سرمربی انتخاب کرد و پس از آن با حمید درخشان نتوانست به لیگ برتر صعود کند. آن‌ها جزو تیم‌های متمول لیگ یک به حساب می‌آیند.    انتهای پیام ,
رئیس دفتر منطقه‌ای یونسکو در تهران تاکید کرد: یونسکو جایزه‌هایی را برای بهره‌برداران موفق بخش خصوصی در احیای بناهای تاریخی تعریف کرده است، که تا کنون چند ایرانی برنده آن شده‌اند.    به گزارش ایسنا، استرکوئیش لاروش با بیان این نکته که رویکرد صندوق احیاء تا کنون مورد تائید یونسکو است و امیدواریم که در آینده شاهد اتفاقات بهتر و فعالیت‌های بیشتری در این حوزه باشیم، گفت: در تمام دنیا اینکه دولت‌ها بخواهند از بناهای تاریخی حفاظت کنند، امکان‌پذیر نیست؛ بنابراین رویکرد در این زمینه باید به سمت بخش خصوصی باشد و تمام دنیا نیز به همین سمت می‌روند.    وی با بیان اینکه رویکرد صندوق احیاء برای واگذاری بناهای تاریخی به بخش خصوصی رویکرد بسیار موفقی است، ادامه داد: ما جایزه‌هایی را برای بهره‌برداران موفق بخش خصوصی که توانسته‌اند در احیاء بناهای تاریخی به موفقیت‌هایی برسند، تعریف کرده‌ایم. تا کنون از ایران نیز چندین نفر برنده این جایزه شده‌اند؛ بنابراین تمایل زیادی برای معرفی صندوق احیاء به همتایان خود در کشورها و مناطق دیگر داریم.    او درباره فرآیند احیاء بناهای تاریخی نیز تاکید کرد: آن چیزی که برای یونسکو مهم است و باید به آن توجه شود کنترل قابل قبول مرمت این بناهای تاریخی از سوی صندوق احیاء و کارشناسان حوزه معماری و مرمت است تا در فرآیند این کار ارزش بناها حفظ شود.    به گزارش صندوق احیا و بهره‌برداری از آثار تاریخی، رییس دفتر منطقه ای یونسکو در تهران گفت: احیاء بناها و بهره‌برداری از آنها نباید به هیچ عنوان باعث خدشه‌ وارد کردن به ارزش‌های میراثی آن شود و این کار باید با حفظ کلیت تاریخ یک اثر انجام شود.    انتهای پیام   ,
مدیرعامل شرکت آب و فاضلاب استان کردستان با اشاره به وجود 14 تصفیه‌خانه فاضلاب در مراحل مختلف در سطح استان، گفت: از این تعداد 4 تصفیه‌خانه در حال بهره‌برداری هستند.     به گزارش گروه دریافت خبر خبرگزاری دانشجویان ایران(ایسنا)، منطقه کردستان، علیرضا تخت‌شاهی، آخرین وضعیت تصفیه‌خانه‌های در حال بهره‌برداری استان را اعلام کرد.    وی با اشاره به وجود 14 تصفیه‌خانه در مراحل مختلف در سطح استان، گفت: از این تعداد 4 تصفیه‌خانه در حال بهره‌برداری، 5 تصفیه‌خانه در حال ساخت، 2 تصفیه‌خانه در مرحله پایان مطالعات و 3 تصفیه‌خانه نیز در مرحله بازنگری مطالعات هستند.    مدیرعامل شرکت آبفای کردستان در خصوص تصفیه‌خانه‌های در حال بهره‌برداری خاطرنشان کرد: تصفیه‌خانه فاضلاب سنندج که فرآیند تصفیه آن از نوع لجن متعارف است، در افق این طرح، ظرفیت تصفیه 99 هزار و 360 مترمکعب در شبانه‌روز، هدف‌گذاری شده است.    وی دومین تصفیه‌خانه فاضلاب در حال بهره‌برداری استان را مربوط به شهرستان سقز دانست و با اشاره به فرآیند تصفیه آن که از نوع لجن فعال بوده است، گفت: این تصفیه‌خانه دارای ظرفیتی به میزان تصفیه 44 هزار مترمکعب در شبانه‌روز در افق طرح خواهد بود.    مدیرعامل شرکت آب و فاضلاب استان کردستان تصریح کرد: تصفیه‌خانه فاضلاب مریوان با فرآیند تصفیه لاگون هوادهی با برگشت لجن نیز، دارای پیشرفت 98.1 درصدی بوده و ظرفیت تصفیه 32 هزار مترمکعبی در افق آن پیش‌بینی شده است.    تخت‌شاهی، چهارمین تصفیه‌خانه فاضلاب در حال بهره‌برداری استان را تصفیه‌خانه شهر قروه نام برد و خاطرنشان کرد: فرآیند تصفیه در این پروژه از نوع برکه تثبیت(لاگون هوازی، بی‌هوازی با روش کم هوادهی) بوده و با پیشرفتی 100 درصدی، ظرفیت تصفیه 32 هزار مترمکعب در شبانه‌روز برای آن هدف‌گذاری شده است.    انتهای پیام ,
مدیرعامل بانک کشاورزی، طی پیامی سالروز آزادسازی خرمشهر را تبریک گفت.  به گزارش سرویس بازار ایسنا، در پیام مرتضی شهیدزاده رییس هیئت مدیره و مدیرعامل بانک کشاورزی می‌خوانیم: سوم خرداد یکی از خاطره‌انگیزترین و زیباترین روزها در حافظه تاریخی مردم شریف و قهرمان ایران اسلامی است. این روز یادآور فتح‌الفتوح رزمندگان اسلام است که در فرمایش قاطع بنیان‌گذار انقلاب اسلامی با جمله طلایی خرمشهر را خدا آزاد کرد وصف شده، برآمده از نیت خالص و پاک ایثارگران طریق حق است؛ روز سوم خرداد روزی است که ملت ایران نشان داد در کنار هم بودن، مشارکت در امور و گوش دادن به فرمان ولی امر، راه‌گشای همه درهای بسته و کلید نجات و سعادت است.  در این پیام آمده است: سالروز آزاد سازی خرمشهر، روز مقاومت، ایثار و پیروزی است؛ روزی است که خون پاک شهیدان نظام مقدس اسلامی بر شمشیر اهریمنی دشمنان پیروز و به عنوان برگ زرینی در تاریخ هشت ساله دفاع دلیرانه و مقدس مردم ایران ثبت و ضبط شد. بی‌شک پیروزی حق بر باطل، درس شیرین ایثار و مقاومت است و صد البته برای این پیروزی باید هزینه‌های سنگینی داد و همان طور که امام راحل(ره) فرمودند حتی اگر تنها شدیم نهراسیم و ایستادگی کنیم.  در ادامه این پیام می‌خوانیم: امروز و در سالگرد پیروزی بزرگ ایرانیان که طنین خرمشهر آزاد شد... را هنوز در گوش خود می‌شنوند، رجاء واثق حاصل است که صبر و انتظار برای فرج حضرت قائم(عج) و دعا برای تعجیل در این امر، یکی از شیرین‌ترین عبادات است. ما عمیقا معتقدیم که صبر عصاره ایثار و مقاومت است و ایستادگی توام با صبر می‌تواند توکل را به ثمر بنشاند و پیروزی حق بر باطل را به ارمغان بیاورد؛ سوم خرداد، مزد مقاومت و انتظار است و هم‌زمانی این رویداد تاریخی با زادروز منجی عالم بشریت حضرت مهدی موعود (عج) نیز شاید گواهی بر این باور مقدس شیعیان باشد که مزد انتظار فرج را نیز ان‌شاءالله و به اذن خدا خواهند گرفت.  همچنین در این پیام آمده است: وظیفه امروز ما در سال اقتصاد مقاومتی، اقدام و عمل، عمل به درس‌هایی است که از سوم خرداد گرفته‌ایم؛ توکل به خدا، خودباوری، مدیریت جهادی، همبستگی در سطح مسئولان، تکیه نکردن به دشمنان درس‌هایی ارزشمند از مکتب ایثار و مقاومت است و امروز بیش از هر زمان دیگری به اجرایی‌شدن آن‌ها نیازمندیم؛ یقیناً کارکنان بانک کشاورزی نیز همچون گذشته با اتکا به آموزه‌های حماسه سوم خرداد، تمام تلاش خود را برای ارتقای بخش کشاورزی به کار خواهند بست و در تحقق اهداف اقتصاد مقاومتی که مهمترین آن فعالیت اقتصادی با هدف حفظ منابع پایه، تولید ارزش افزوده و کمک به حل مشکل رکود اقتصادی است نقش اساسی ایفا خواهند کرد.  انتهای پیام ,
صبح امروز وزیر امور خارجه نیوزیلند، در جریان سفر دو روزه خود به تهران با محمد جواد ظریف وزیر خارجه کشورمان دیدار کرد.    به گزارش خبرگزاری دانشجویان ایران (ایسنا)، این دو دیپلمات ایرانی و نیوزلندی در ساختمان شماره یک وزارت خارجه با یکدیگر رایزنی و گفت‌وگو کرده و سپس در جمع خبرنگاران به تشریح نتایج مذاکرات خود خواهند پرداخت.    سفر وزیر امور خارجه نیوزلند به تهران در راستای تقویت روابط اقتصادی و سیاسی بین دو کشور انجام می‌شود.    طبق آنچه که رادیو نیوزلند اعلام کرده است مورای مک‌کالی‌ در جریان این سفر با چند وزیر دیگر ایرانی نیز دیدار و گفت‌وگو خواهد داشت.    مورای مک‌کالی‌، خود نیز در مورد این سفر به رادیو نیوزلند، گفته است: در جریان این سفر با مقامات ایرانی در مورد مسائل امنیتی منطقه خاورمیانه و نیز روابط تجاری و اقتصادی میان دو کشور گفت‌وگو خواهیم کرد.    او هم‌چنین از تلاش جهت برگزاری دوباره گفت‌وگوهای رسمی میان ایران و نیوزلند یا همان کمیسیون همکاری‌های سیاسی و اقتصادی بین دو کشور خبر داده است.    وزیر امور خارجه نیوزلند قرار است یک توافق‌نامه با ایران در حوزه کشاورزی امضاء کند تا از تجارت و مبادلات میان کشاورزان و تولیدکنندگان دو کشور حمایت شود.    وزیر امور خارجه ایران اواخر اسفند سال گذشته در ولینگتون با مقامات این کشور برای توسعه مناسبات رایزنی کرد و مورای مک‌کالی نیز تیر سال گذشته از تهران دیدار و با مقام‌های ایران گفت‌وگو کرد.    پیش از این، سفیر جمهوری اسلامی ایران در نیوزلند، اعلام کرده بود که قرار است علاوه بر سفر وزیرخارجه نیوزلند به تهران، در آینده نزدیک وزیر تجارت این کشور به همراه یک هیات بازرگانی به ایران بیاید.    نیوزیلند به طور رسمی تحریم‌های خود علیه ایران را از بهمن ماه سال گذشته لغو کرد و مسیر تجارت دو کشور هموار شد.  انتهای پیام   ,
معاون هماهنگی و مدیریت امور زائران استانداری خراسان رضوی از راه‌اندازی مجمع استانی خیران زیارت در آینده‌ای نزدیک خبر داد.    به گزارش گروه دریافت خبر ایسنا- منطقه خراسان، محمدحسن واحدی در هجدهمین جشنواره خیران مدرسه‌ساز با اشاره به اینکه ریشه فرهنگ در هر جامعه‌ای آموزش است، اظهار کرد: خوشبختانه اداره کل نوسازی مدارس اداره کل آموزش‌ و پرورش از جمله نهادهایی است که رتبه نخست را از نظر کیفیت، سرعت ساخت و جذب اعتبارات به خود اختصاص داده است.    وی با تأکید بر اینکه نوسازی مدارس از جمله فعالیت‌های عمرانی دولت محسوب می‌شود که توجه ویژه‌ای به آن می‌شود، یادآور شد: در حال حاضر حدود 100 تا 150 میلیارد تومان اعتبار در سطح ملی یا استانی توسط دولت به نوسازی مدارس اختصاص پیدا کرده است.    واحدی خراسان رضوی را دارای رتبه نخست کشور در بخش نوسازی دانست و بیان کرد: در سال گذشته حدود 48 میلیارد تومان اعتبار از طریق خیران مدرسه‌ساز به ساخت مدرسه در خراسان رضوی اختصاص پیدا کرد.    معاون هماهنگی و مدیریت امور زائران استانداری خراسان رضوی با بیان اینکه سالانه 25 میلیون زائر ایرانی و 2 میلیون زائر خارجی به خراسان رضوی و مشهد سفر می‌کنند اضافه کرد: طرح مبدأ به مبدأ نیز که قرار است در قالب سفرهای کاروانی زائران را به مشهد آورده و پس از زیارت به منطقه خود بازگرداند در استانداری خراسان رضوی برنامه‌ریزی‌ شده است و امسال با مشارکت بخش خصوصی اجرایی می‌شود تا زائران مشهد الرضا زیارتی آسان، ارزان و راحت داشته باشند.    انتهای پیام ,
حسن روحانی، رئیس‌جمهور، قانون بودجه سال 1395 کل کشور را برای اجرا به سازمان مدیریت و برنامه ریزی کشور ابلاغ کرد.    به گروه دریافت خبر خبرگزاری دانشجویان ایران(ایسنا) این قانون در جلسه علنی روز دوشنبه مورخ 27 اردیبهشت ماه 1395 مجلس شورای اسلامی تصویب و در تاریخ 29 اردیبهشت 1395 به تأیید شورای نگهبان رسیده است.        برای مشاهده متن قانون بودجه سال 1395 کل کشور، اینجا را کلیک کنید.   ,
وکیل مدافع بابک زنجانی از ارسال پرونده موکل خود برای فرجام‌خواهی به دیوان عالی کشور خبر داد.    رسول کوهپایه‌زاده در گفت‌وگو با خبرنگار حقوقی خبرگزاری دانشجویان ایران (ایسنا)، اظهار کرد: بعد از اینکه ما لایحه فرجام‌خواهی و اعتراض‌مان را به شعبه 15 دادگاه انقلاب تقدیم کردیم و همچنین پس از اینکه لوایح تجدیدنظر فرجام خواهی وکلای دو متهم دیگر نیز دریافت شد، دادگاه انقلاب پرونده را به دیوان عالی کشور ارسال کرد.    وی ادامه داد: البته در حال حاضر دیوان عالی کشور پرونده را وصول و تعیین شعبه نکرده است.    وکیل مدافع بابک زنجانی در رابطه با زمان تعیین شعبه در دیوان عالی کشور، گفت: بازه زمانی خاصی برای تعیین شعبه در دیوان عالی کشور وجود ندارد. در هر صورت این پرونده از حجم و حساسیت بالایی برخوردار است و بازه زمانی که برای تعیین شعبه خواهد داشت امری طبیعی است.    انتهای پیام     ,
بانک مرکزی روسیه برای تحقق تحریم‌های شورای امنیت سازمان ملل اقدام به تحریم اقتصادی و توقف نقل و انتقال مالی علیه کره شمالی کرده است.  به گزارش خبرگزاری دانشجویان ایران (ایسنا)، به نقل از خبرگزاری یونایتدپرس، این اقدام از سوی دولت روسیه پس از آن صورت گرفت که اتحادیه اروپا اعلام کرد تحریم‌های بیشتری را علیه کره شمالی و مقام‌های ارشد این کشور اعمال کرده است.  این تحریم‌های جدید از سوی دولت مسکو به این معناست که تمامی بانک‌های روسیه دیگر اجازه فعالیت اقتصادی با کره شمالی ندارند.  برخی از حساب‌های بانکی مقام‌های کره شمالی در روسیه می توانند باز بمانند اما تنها با اجازه سازمان ملل امکان پذیر است.  براساس حکم ولادیمیر پوتین، رییس جمهوری روسیه، امور بانکی و مالی کره شمالی در روسیه متوقف شده و نقل و انتقال مالی با این کشور نیز غیرقانونی خواهد بود.  ماریا زاخاروا، سخنگوی وزارت امور خارجه روسیه نیز این دستور از سوی دولت مسکو را تایید کرد و علت آن را تحریم‌های اخیر از سوی سازمان ملل و اتحادیه اروپا دانست.  این تحریم‌ها می تواند به صورت مستقیم بر خزانه کره شمالی اثر بگذارد. رسانه های کره جنوبی نیز گزارش دادند که کیم جونگ اون، رهبر کره شمالی می تواند میلیون ها دلار در روسیه داشته باشد که برای خرید و سرمایه گذاری در تجارت لجستیک مورد استفاده قرار گیرد. این روند همچنین می تواند بر سرمایه گذاری روسیه در کره شمالی نیز اثر بگذارد.  انتهای پیام   ,
‌رئیس سازمان صنعت، معدن و تجارت مازندران گفت: مشوق‌های صادراتی با وجود توسعه صادراتی استان مازندران در نظر گرفته نشده است.    به گزارش خبرگزاری دانشجویان ایران(ایسنا)، منطقه مازندران، محمد محمدپور عمران در نخستین نشست مشترک شورای برنامه ریزی و توسعه استان‌‎های منطقه یک کشور ‌در ساری گفت: در سال 94 ابتدا با برگزاری 155 جلسه در کمیته تسهیل برای 300 واحد اقتصادی کارگشایی صورت گرفت.    وی افزود: 168 واحد تولیدی در سال 94 با 660 میلیارد تومان سرمایه گذاری در مازندران راه اندازی شد.    رئیس سازمان صنعت، معدن و تجارت مازندران با اشاره به اینکه استان مازندران در ایجاد شغل صنعتی رتبه هفتم کشور را دارد، تصریح کرد: نتیجه تجربه دنیا در رونق اقتصادی کاهش نرخ بهره بانکی تا حد صفر درصد، تحریک تقاضا برای خرید کالای داخلی، تقویت پول داخلی و افزایش منابع دولت است که باید به آن توجه کرد.    وی با بیان اینکه با واقعی شدن نرخ ارز نیاز به تعرفه در تولیدات نداریم، افزود: در چهار‌چوب سیاست اقتصاد مقاومتی، کاهش بهره بانکی و کاهش نرح جریمه و واقعی شدن نرخ ارز باید صورت گیرد.    محمدپور اظهار کرد: متاسفانه از اعتبارات صنعتی استان مازندران سهم صنعت در سال گذشته 26 درصد اختصاص یافت و برای تشویق صادرات در استان مشوقات در نظر گرفته نشده است.    وی افزود: در استان‌های شمالی کمبود زمین، کمبود گاز و برق برای صنایع بزرگ و وجود سیاست فاصله محوری در حفظ محیط زیست به جای ضابطه محوری از موانع رونق صنعت است.    محمد پور برای رونق صادرات خواستار ‌تقویت ناوگان حمل ونقل در دریای خزر شد.    وی افزود: صادرات محصولات لبنی برای اولین بار از مازندران به روسیه در پاسخ به واردات از روسیه انجام شد.    این مسئول با اعلام اینکه مجوز زیست محیطی برای پروژه زغال سنگ البرز مرکزی صادر شده است، بیان کرد: انتظار داریم با کمک دولت بتوانیم سه برابر دوران طلایی البرز مرکزی تولید زغال و کک سازی در این مجموعه صورت دهیم.  ‌  انتهای پیام   ,
صبح روز شنبه با حضور معاون اول رییس‌جمهور در مرکز رشد واحدهای فناوری فرآورده‌های دارویی، واحدهای تولیدی مواد اولیه داروهای پپتیدی افتتاح شد.    به گزارش خبرنگار خبرگزاری دانشجویان ایران(ایسنا) در این مراسم حسین هاشمی وزیر بهداشت و دیناروند رییس سازمان غذا و دارو اسحاق جهانگیری را همراهی می‌کردند.    داروهای پپتیدی برای درمان بیماری‌های ام اس، انواع سرطان و دیابت کاربرد دارد.    انتهای پیام ,
کوین اسپیسی - بازیگر مشهور هالیوود - در یک مراسم خیریه در کن گفت: در فیلم‌های خارجی دو چیز وجود دارد که ترامپ بیش از همه از آن‌ها متنفر است؛ خارجی‌ها و خواندن.    به گزارش ایسنا، خبرآنلاین آورده است: کوین اسپیسی در جریان استندآپ روتین در جشنواره فیلم کن به دونالد ترامپ حمله کرد و نامزد احتمالی جمهوری‌خواهان در انتخابات ریاست‌جمهوری آمریکا را بیماری نامید.    بازیگر خانه پوشالی که در جریان یک رویداد خیریه برای جمع‌آوری پول برای ایدز شرکت کرده بود، به حاضران در رویداد گفت: شارون استون که معمولا اجرای این برنامه را برعهده دارد درگیر نبرد با یک بیماری است، بنابراین نتوانست که این کار را برعهده بگیرد. او در ادامه افزود: نام این بیماری دونالد ترامپ است.    البته حملات اسپیسی به ترامپ به اینجا هم ختم نشد. او در ادامه گفت: در فیلم‌های خارجی دو چیز وجود دارد که ترامپ بیش از همه از آن‌ها متنفر است؛ خارجی‌ها و خواندن. بازیگر برنده دو جایزه اسکار ادامه داد: دونالد ترامپ احتمالا اینجا را خیلی دوست دارد، چون اینجا پر از کازینوهای ورشکسته است.    بر اساس این گزارشدر این مراسم یک حراجی ویژه هم برگزار شد که آیتم‌های آن یک نقش بدون دیالوگ در سریال خانه پوشالی و اقامت یک هفته‌ای در منزل لئوناردو دی‌کاپریو بود.    اسپیسی نقش کوتاه بدون دیالوگ در سریال خانه پوشالی که خود در آن ایفاگر نقش رئیس‌جمهور فرانک آندروود است را 500 هزار یورو و اقامت یک هفته‌ای برای 12 نفر در خانه دی‌کاپریو واقع در پالم‌اسپرینگز را به قیمت 300 هزار یورو حراج کرد.    انتهای پیام ,
استاندار کرمان جزئیات بیشتری از سفر وزیر کشور به کرمان را اعلام کرد.     علیرضا رزم‌حسینی در حاشیه سفر به رفسنجان در گفت‌وگو با خبرنگار خبرگزاری دانشجویان ایران(ایسنا)، منطقه کویر، اظهار کرد: سفر وزیر کشور به کرمان بیشتر در حوزه اقتصاد مقاومتی و در جهت پیگیری و انجام پروژه اقتصاد مقاومتی استان و مشکلاتی در این مسیر داریم صورت می‌گیرد.    وی اظهار امیدواری کرد مشکلاتی که در این زمینه وجود دارد با حضور ایشان برطرف کنیم.    استاندار کرمان هم‌چنین درباره این‌که آیا ساماندهی افاغنه در این سفر بررسی می شود، یادآور شد: طرح ساماندهی افاغنه داده شده و آن را دنبال می‌کنیم و یکی از برنامه‌های ما است که ان‌شاءا... انجام شود.    انتهای پیام ,
روز ولادت حضرت مهدی موعود یک عید حقیقی برای همه افراد بشر است. کسانی که با مشاهده ناملایمات در طول حیات خود و در هر نقطه‌ای از عالم و حتی در هر نقطه‌ای از تاریخ مصیبتی تحمل کردند در مثل چنین روزی احساس شادمانی و امید و نشاط کرده‌اند.    این ولادت بزرگ و این حقیقت عظیم متعلق به یک ملت و یک زمان خاص نیست، بلکه متعلق به بشریت است.    به گزارش خبرنگار دین و اندیشه خبرگزاری دانشجویان ایران(ایسنا)، حجّت بن‌الحسن المهدی(عج) آخرین خلیفه خدا در روی زمین؛ در سحرگاه روز جمعه نیمه شعبان سال 255 یا 256 (ه .ق) در شهر سامرّا و در عصر خلافت معتمد عباسی چشم به جهان گشودند. نام آن حضرت محمد و کنیه‌اش ابوالقاسم است.    در روایات فراوان، از پیامبر اکرم(صلی الله علیه وآله وسلَّم) نقل شده است که مردی از خاندان او به نام حضرت مهدی(عج) قیام خواهد کرد و بنیان ستم را واژگون خواهد ساخت. فرمانروایان ستمگر عباسی با اطلاع از این روایت در پی آن بودند که در همان ابتدای ولادت امام مهدی(عج) او را به قتل رسانند. بنابراین از زمان امام جواد(علیه السلام)، زندگی امامان معصوم(علیهم السلام) با محدودیت‌های بیشتری همراه شدت و در زمان امام حسن عسکری(علیه السلام) به اوج خود رسید به گونه‌ای که کمترین رفت وآمد به خانه آن بزرگوار از نظر دستگاه حکومت، مخفی نبود.    پیداست در چنین شرایطی باید تولد آخرین حجت حق و موعود الهی در پنهانی و به دور از چشم دیگران می‌بود. به همین دلیل حتی نزدیکان امام یازدهم از جریان ولادت امام مهدی(عج) بی اطلاع بودند و تا چند ساعت پیش از تولد نیز، نشانه‌های بارداری در نرجس خاتون مادر بزرگوار امام دوازدهم دیده نشد.     جریان ولادت حضرت مهدی(عج)     حکیمه خاتون عمّه حضرت امام عسکری(ع) می‌فرمایند: روزی حضرت عسکری(ع) مرا خواست و فرمود: عمّه امشب نزد ما بمان، در این شب فرخنده فرزند مبارکی در منزل ما به دنیا می‌آید که حجّت خدا در روی زمین است. حکیمه می‌گوید: عرض کردم مادر این فرزند کیست؟ فرمودند: نرجس. عرض کردم فدایت شوم در او نشانی از حمل نیست حضرت فرمودند: عمه جان هنگام سپیده دم صبح اثر حمل در او ظاهر خواهد شد؛ زیرا نرجس مانند موسی تا زمان تولّد فرزندش نشانی از حمل در او دیده نمی‌شود. در همان شب مقارن طلوع فجر، آن مولود مسعود قدم به عرصه وجود نهاد و نوید حاکمیّت نهایی صالحان و مستضعفان را به جهانیان داد.    برخی می‌گویند: خبر ولادت حضرت مهدی (عج) تنها از حکیمه نقل شده است در حالی که این چنین نیست، بلکه عده زیادی از اصحاب امام عسکری (ع) و دیگران از ولادت امام زمان (عج) خبر داده‌اند و برخی نیز آن حضرت را در غیبت صغرا یا کبرا دیده‌اند. که به برخی از آن‌ها از زبان ائمه (ع) و برخی از یاران ائمه (ع) اشاره می‌کنیم:    احمد بن محمد می‌گوید: بعد از کشته شدن زبیری نامه‌ای از امام عسکری (ع) به دستم رسید که در آن نوشته شده بود: این جزای کسی است که بر خدا و اولیایش افترا ببندد و گمان کند که می‌تواند بدون جانشین، مرا بکشد و قدرت خدا را چگونه دیده است. آن‌گاه می‌گوید: فرزندی برای آن حضرت در سال 255 زاییده شد که اسم ایشان را محمد گذاشت.    معاویه بن حکیم و محمد بن ایوب بن نوح و محمد بن عثمان عمری می‌گویند: امام عسکری (ع) در منزل خود فرزندش را بر ما که 40 نفر بودیم عرضه داشت و فرمود: این امام شما بعد از من و جانشین من بر شماست، او را اطاعت کنید و بعد از من و جانشین من بر شماست، او را اطاعت کنید و بعد از من متفرق نشوید...    پیامبر اکرم(ص) و امامان معصوم(ع) نیز از سال‌ها قبل بشارت تولد حضرت مهدی(ع) را داده بودند، همان که بساط ظلم و ستم و حکومت جبّاران را درهم خواهد پیچید و زمین را پر از عدل و داد خواهد ساخت. از آنجا که تولد این مولود مبارک برای حکومت حاکمان ستمگر تهدید بزرگی بود، آنها درصدد برآمدند تا این نور الهی را به هر شکل ممکن خاموش سازند؛ از این رو خانه حضرت عسکری(ع) را زیر نظر گرفتند و جاسوسانی را تعیین کردند که اگر فرزند پسری را در خانه آن حضرت دیدند گزارش داده و یا از بین ببرند. علی رغم همه این کارها چون مشیت الهی بر تداوم امامت و نور هدایت تعلق گرفته بود، خداوند درباره حضرت مهدی(عج) همان کار را کرد که درباره حضرت موسی(ع) کرده بود، یعنی به اراده خویش دوران بارداری مادر او را پنهان ساخت.     خبر رسول خدا از ولادت     ابن عباس از رسول خدا نقل کرده که فرمود: خداوند تبارک و تعالی توجهی بر زمین کرد و مرا انتخاب نمود و من را نبی قرار داد سپس بار دوم توجهی کرد و علی را از روی زمین انتخاب نمود و او را امام (ع) قرار داد و مرا امر نمود که او را برادر و ولی و وصی و خلیفه و وزیر خود قرار دهم، پس علی از من و من از علی‌ام، او شوهر دختر من و پدر دو نوه‌ام حسن و حسین است. آگاه باشید! که خداوند تبارک و تعالی من و آنان را حجت‌هایی بر بندگانش قرار داده است و از صلب حسین امامانی قرار داد که به امر من قیام کرده و وصیت مرا حفظ خواهند نمود. نهمین از آن‌ها قائم اهل بیت من و مهدی امت من است و شبیه‌ترین مردم به من در شمایل و اقوال و افعال است و بعد از غیبت طولانی و حیرت گمراه کننده ظهور می‌کند.     خبر حضرت علی(ع) از ولادت     اصبغ بن نباته می‌گوید: خدمت امیرالمومنین رسیدم دیدم که در فکر فرو رفته و با چوب دستی بر زمین می‌زند. عرض کردم: ای امیرالمومنین (ع) چه شده که شما را متفکر می‌بینم و چوب در زمین فرو می‌برید. آیا در آن رغبتی پیدا کرده‌اید؟ حضرت فرمود: نه به خدا سوگند، من حتی یک روز به زمین و دنیا رغبت ننمودم، ولی در مولودی فکر می‌کردم که از پشت من است، او یازدهمین فرد از اولاد من است. او مهدی‌ای است که زمین را پر از عدل خواهد کرد آن گونه که از جور و ظلم پر شده باشد. از برای او حیرت و غیبتی است که اقوامی در آن گمراه و گروهی نیز در آن هدایت می‌یابند.     خبر امام رضا (ع) از ولادت     حسین بن خالد در حدیثی می‌گوید: به امام رضا (ع) عرض شد: قائم از شما اهل بیت کیست؟ حضرت فرمود:‌ چهارمین از اولادم، فرزند بهترین زنان،‌ خداوند به واسطه او زمین را از هرگونه ظلم و جور پاک و مقدس خواهد کرد و او کسی است که مردم در ولادتش شک کنند و او کسی است که قبل از خروجش غیبت خواهد نمود.     خبر امام جواد(ع) از ولادت     صدوق به سندش از صقر بن ابی دلف نقل کرده که از امام جواد (ع) شنیدم که می‌فرمود: امامِ (ع) بعد از من فرزندم علی است، امر او امر من و قول او قول من و طاعت او طاعت من است و امامِ (ره) بعد از او فرزندش حسن است. امر او امر پدرش، و قول او قول پدرش و طاعت او طاعت پدرش می‌باشد. آن گاه ساکت شد. عرض کردم: ای فرزند رسول خدا ! امام بعد از حسن کیست؟ امام گریه شدیدی کرد، سپس فرمود:‌ همانا بعد از حسن فرزندش قائم به حق منتظر است.     خبر امام هادی (ع) از ولادت     صقر بن ابی دلف می‌گوید:‌ از امام هادی (ع) شنیدم که می‌فرمود:‌ امامِ (ع) بعد از من حسن و بعد از حسن فرزندش قائم است، کسی که زمین را پر از عدل و داد خواهد کرد آن گونه که پر از ظلم و جور شده باشد.     خبر امام عسکری از ولادت     در روایات زیادی از امام عسکری (ع) به این موضوع اشاره شده است: موسی بن جعفر بن وهب بغدادی می‌گوید: از امام عسکری (ع) شنیدیم که می‌فرمود: گویا شما را می‌بینم که بعد از من در جانشین من اختلاف خواهید نمود. آگاه باشید! همانا کسی که اقرار به امامان بعد از رسول خدا کند ولی منکر فرزندم باشد، همانند کسی است که اقرار به جمیع انبیا و رسولان داشته باشد ولی نبوت رسول خدا (ع) را انکار کند.    احمد بن اسحاق می‌گوید:‌ از امام حسن عسکری (ع) شنیدم که می‌فرمود: ستایش مخصوص خداوندی است که مرا از دنیا خارج نکرد تا اینکه جانشین بعد از مرا به من نشان داد. او شبیه‌ترین مردم به رسول خدا (ص) از حیث خلقت و اخلاق است.       دوران زندگی حضرت مهدی (عج)را به سه دوره تقسیم می‌کنند     دوره اوّل از زمان تولد تا سال 260 ه.ق که مصادف با سال شهادت امام عسکری(ع) است.    دوره دوم از سال 260 تا سال 329 ه .ق که دوره غیبت صغرا نامیده می‌شود.    دوره سوم که معروف به دوره غیبت کبراست از سال 329 ه.ق آغاز شده و تاکنون نیز ادامه دارد و تا هر زمان که خداوند مصلحت بدانند، ادامه خواهد یافت.     اثر معنوی اعتقاد به مهدویت     قضیه ولادت آن بزرگوار و اعتقاد به این حقیقت آثار عظیمی دارد؛ اوّل از جهت معنوی و روحی و تقرّب الی اللّه و نیز تکامل فردی انسان است. کسی که اعتقاد به این مسأله دارد چون با مرکز تفضّلات الهی و نقطه اصلی و کانون شعاع رحمت حق یک رابطه روحی برقرار می‌کند، توفیق بیشتری برای برخورداری از وسایل عروج روحی و تقرب الی اللّه دارد. به همین خاطر اهل معنی و باطن در توسلات معنوی خود این بزرگوار را مورد توجه و نظر دایمی قرار می‌دهند و به آن حضرت توسل می‌جویند و توجه می‌کنند. نفس پیوند قلبی و تذکر و توجّه روحی به آن مظهر رحمت و قدرت و عدل حق تعالی انسان را عروج و رشد می‌دهد و وسیله پیشرفت انسان را (روحا و معنا) فراهم می‌کند.     لزوم زمینه سازی برای ظهور مهدی(ع)     چه علتی داشت که بسیاری از انبیای بزرگ اولوالعزم آمدند و نتوانستند دنیا را از بدی‌ها پاک و پیراسته کنند؟ زیرا زمینه‌ها آماده نبود. چرا امیرالمؤمنین علی بن ابیطالب(ع) در زمان خودش با آن قدرت الهی با آن علم متصل به معدن الهی نتوانست ریشه بدی را بخشکاند؟... چون زمینه نامساعد بود، زمینه را نامساعد کرده بودند، زمینه را زمینه دنیاطلبی کرده بودند... اگر امام زمان(عج) نیز در یک دنیای بدون آمادگی تشریف بیاورند، همان خواهد شد؛ باید آمادگی باشد.     منبع:    کتاب سلسله مباحث مهدویت    انتهای پیام   ,
رییس انجمن حمایت از کشاورزان شهرستان اصفهان گفت: آب رودخانه زاینده رود از 8 خرداد از سد زاینده رود بسته می‌شود و پس از دو روز راه آبه، در غروب دهم خرداد، به روی کشاورزان شرق استان نیز بسته خواهد شد.    محمدرضایی در گفت وگو با خبرنگار خبرگزاری دانشجویان ایران (ایسنا)، منطقه اصفهان، با بیان اینکه قرار بود آب زاینده‌رود از دوم خرداد بسته شود، افزود: طی جلسه‌ای که هیئت مدیره نظام صنفی اصفهان با وزیر نیرو و مسئولان استان در23 فروردین سال جاری برگزار کردند، طی بند آخر مصوبه قرار بر این شد که اگر بارندگی معنی داری در سرشاخه‌های زاینده رود داشته باشیم و بیش از پیش بینی‌ها باشد، آب زاینده رود برای مصرف کشاورزان شرق، بیشتر از موعد جریان داشته باشد.    این عضو هیئت مدیره نظام صنفی کشاورزان شهرستان اصفهان ادامه داد: خوشبختانه بارندگی در سرشاخه‌های زاینده رود در چهارمحال و بختیاری 140 میلیمتر بیش از پیش بینی‌ها اتفاق افتاد و با هماهنگی مدیریت حوضه آبریز زاینده رود و مدیریت آب منطقه‌ای استان و فرماندار و استاندار اصفهان قرار شد که شش روز دیگر جریان آب زاینده رود ادامه داشته باشد.    محمدرضایی با بیان اینکه اگر جریان آب چند روز پس از هشتم خرداد نیز ادامه می‌یافت، خیلی مفیدتر بود، خاطرنشان کرد: در صورتی قطع آب در هشتم خرداد، ممکن است میزان حجم برداشت محصولات کشاورزانی که به دلیل دوره‌ای بودن آب آن‌ها از این روز به بعد آبی نصیبشان نمی‌شود، کاهش یابد، اما دیگر آبی بیش از این میزان وجود ندارد و کشاورزان چاره‌ای جز برداشت همین میزان محصول را ندارند.    وی با اشاره به آب سهم محیط زیست که قرار بود همواره در زاینده رود جاری باشد، گفت: فکر می‌کنم با این میزان بارندگی، رودخانه به طور کامل خشک خواهد شد.  ‌  انتهای پیام ,
فروردین ماه امسال تولید 9 مدل خودروی سنگین در خودروسازان داخلی به صفر رسید.    به گزارش خبرنگار ایسنا، در این مدت تولید کشنده M2642FTR شرکت ارس خودرو دیزل با کاهش صد درصدی از 60 دستگاه در فروردین 1394 به صفر رسید.    فروردین امسال تولید کامیون کمپرسی بنز LK2624 شرکت ایران خودرو دیزل با کاهش صد درصدی از شش دستگاه در فروردین 1394 به صفر رسید.    در این مدت تولید کامیون باری بنز L1924 شرکت ایران خودرو دیزل با کاهش صد درصدی از 45 دستگاه در فروردین 1394 به صفر رسید.    فروردین امسال تولید کامیون کشنده فراز شرکت ایران خودرو دیزل با کاهش صد درصدی از 23 دستگاه در فروردین 1394 به صفر رسید.    در این مدت تولید کامیونت فوتون 6T-AUMARK شرکت سایپا دیزل با کاهش صد درصدی از 112 دستگاه در فروردین 1394 به صفر رسید.    فروردین امسال تولید کامیون کاویان K119 شرکت کاریزان خودرو ساوه با کاهش صد درصدی از 162 دستگاه در فروردین 1394 به صفر رسید.    در این مدت تولید کامیونت کاویان K375 شرکت کاریزان خودرو ساوه با کاهش صد درصدی از 10 دستگاه در فروردین 1394 به صفر رسید.    فروردین امسال تولید کامیون کشنده ماز 544018 شرکت آذهایتکس با کاهش صد درصدی از پنج دستگاه در فروردین 1394 به صفر رسید.    در این مدت تولید کشنده اسکانیا G400 شرکت ماموت دیزل با کاهش صد درصدی از 53 دستگاه در فروردین 1394 به صفر رسید.    انتهای پیام   ,
body,titr
پرویز کلانتری - هنرمند پیشکسوت - در سن 85 سالگی از دنیا رفت.    فرح یوسفی، همسر مرحوم پرویز کلانتری، با تأیید خبر درگذشت این نقاش، تصویرگر و نویسنده پیشکسوت در گفت‌وگو با خبرنگار ایسنا، زمان درگذشت او را شامگاه جمعه، 31 اردیبهشت‌ماه اعلام کرد.     کلانتری درپی عارضه مغزی و قلبی که در سال 1393 برایش اتفاق افتاد و ضعف بدنی از دنیا رفت.    پرویز کلانتری متولد یکم فروردین ۱۳۱۰، نقاش، طراح، نویسنده و روزنامه‌نگار بود. او در سال ۱۳۳۰ وارد دانشکده هنرهای زیبای تهران شد و در سال ۱۳۳۸ در رشته هنرهای تجسمی دانش‌آموخته شد. کلانتری در دانشکده با همایون صنعتی‌زاده، رئیس دانشکده هنرهای زیبا آشنا شد و این آشنایی موجب راهیابی او به مؤسسه انتشاراتی فرانکلین، ناشر کتاب‌های درسی و نشریه پیک شد. به این ترتیب او به تصویرگری کتاب‌های درسی روی آورد. او در سال ۱۳۳۴ به استخدام سازمان برنامه و بودجه درآمد و تا سال ۱۳۴۷ که به کانون پرورش فکری کودکان و نوجوانان منتقل شد، در آن سازمان فعالیت داشت.    بنا به گفته همسر مرحوم کلانتری، مراسم تشییع پیکر این هنرمند فقید، دوشنبه سوم خرداد برگزار می‌شود و مکان تشییع او متعاقبا اعلام خواهد شد.    انتهای پیام   ,
تنها یک روز از هفته میراث فرهنگی می‌گذرد که مسؤول موزه‌های استان سمنان از تعطیلی موزه‌ی شاهرود و انتقال اشیاء آن به سمنان خبر می‌دهد.    به گزارش ایسنا، مسؤول موزه‌های استان سمنان گفت: با توجه به بی‌مهری‌های اخیر به موزه شاهرود، مخزن اصلی آثار تاریخی استان سمنان واقع در شهر سمنان، پذیرای آثار تاریخی و اجناس موزه شاهرود می‌شود.    سروش هاشمی افزود: با توجه به این‌ که بر اساس حکم شهرداری شاهرود، تنها موزه غنی استان سمنان در شاهرود در آستانه تعطیلی قرار گرفته است، زمینه انتقال اشیای موزه به سمنان فراهم شده است.  وی با تاکید بر این‌که اولویت اصلی، حفظ اشیاء در موزه شاهرود است، اظهار کرد: در صورت اجرای حکم تخلیه توسط شهرداری، چاره‌ای جز انتقال اشیاء به سمنان برای نگهداری در مخزن اصلی آثار تاریخی استان وجود ندارد.  هاشمی افزود: فضای مورد نیاز برای انتقال اشیاء فراهم شده و امین‌اموال استان نیز آمادگی خود را برای تحویل گرفتن آثار اعلام کرده است.  وی تاکید کرد: حفظ اشیا و نگهداری مناسب آثار تاریخی واقع در موزه شاهرود، اهمیت زیادی دارد.    مسؤول اداره میراث فرهنگی، صنایع دستی و گردشگری شاهرود نیز گفت: شهرداری شاهرود با پیگیری‌های قضایی درصدد بازپس گرفتن ساختمان موزه شاهرود و تعطیلی آن است.    حمیدرضا حسنی ادامه داد: بنا بر تفاهم‌نامه همکاری میان اداره میراث فرهنگی، شهرداری و فرمانداری شاهرود در سال 66، با ثبت ساختمان بلدیه، این ساختمان برای مرمت در اختیار اداره میراث فرهنگی قرار گرفت و تبدیل به موزه شد. این اداره پنج میلیارد ریال برای مرمت ساختمان هزینه کرده و هم اکنون دارای چهار کارمند است.  او با بیان این‌که هیچ بندی در تفاهم‌نامه درباره‌ی پرداخت اجاره این ملک وجود نداشته است، افزود: شهرداری شاهرود درخواست پرداخت اجاره بهای معوقه را داشته و حکم تخلیه این ساختمان را نیز گرفته است.  وی افزود: در تمامی شهرها، شهرداری‌ها در کارهای فرهنگی مشارکت دارند و انتظار می‌رود که شهردار شاهرود تعامل بیشتری با اداره میراث فرهنگی داشته باشد.  در موزه شاهرود بیش از 950 شی تاریخی و فرهنگی در دو بخش باستان‌شناسی و مردم شناسی و بیش از 120 نسخه خطی و کتب قدیمی ارزشمند وجود دارد.  در این موزه آثاری از تپه‌های تاریخی شاهرود شامل تپه بلوار، تپه‌های منطقه جاجرم، خرقان، طرود و ... به نمایش درآمده است. قدیمی‌ترین اشیای این موزه ابزار سنگی و استخوانی مربوط به هشت هزار سال پیش است که از کاوش‌های باستان شناسی در تپه سنگ چخماق کشف شده است.    انتهای پیام       موزه شاهرود  ,
موسی یکی از 85 نفری است که از سال 2014 تاکنون به اتهام پیوستن و ارتباط با داعش در آمریکا محاکمه می‌شوند.    به گزارش ایسنا، نامه‌نیوز به نقل از واشنگتن‌تایمز نوشت: یک شهروند اهل نیویورک که به تازگی از داعش جدا شده، خاطراتش از دوران حضور در میان اعضای این گروه تروریستی را در گفت‌وگو با یک رسانه آمریکایی بازگو کرده است.    این شهروند آمریکایی، پیوستنش به گروه تروریستی داعش را بدترین تصمیم در دوران زندگی‌اش خواند.    قرار است مصاحبه کامل این جوان آمریکایی با شبکه خبری ان‌.بی‌.سی نیوز جمعه آینده از این شبکه پخش شود.    موسی، 27 ساله و دانشجوی سابق دانشگاه کلمبیا پنج ماه در میان اعضای گروه تروریستی داعش در سوریه زندگی کرد. به گفته اف.بی.آی، وی اکنون به دو اتهام بازداشت شده است؛ یکی فراهم کردن تجهیزات مورد نیاز برای حمایت از این سازمان تروریستی و دیگری دریافت آموزش‌های نظامی از سازمان‌های تروریستی.    پلیس اف.بی.آی آمریکا در بیانیه‌ای درباره این متهم می‌گوید: این مرد به مجازات 25 سال زندان متهم خواهد شد.    وی همزمان توافقنامه‌ای را امضا کرده است که به متهم اجازه می‌دهد به مقامات پلیس آمریکا درباره جزئیات فعالیت‌های دیگر سازمان‌های تروریستی اطلاعاتی ارائه دهد.    موسی در ژوئن سال 2014 پس از آنکه فریب تبلیغات داعش را خورد، عازم سوریه شد.    وی در این‌باره به ان.بی.سی نیوز می‌گوید: همه‌چیز با جلوتر رفتن زمان جدی‌تر می‌شد و من شاهد بریده شدن سرها بودم. من جنون را در چشم اعضای داعش دیدم.    موسی افزود: روشن است که این بدترین تصمیمی بود که من در کل زندگی‌ام گرفتم.    این شهروند آمریکایی پس از پنج ماه از سوریه فرار کرد و به ترکیه رفت و از کنسولگری آمریکا درخواست کمک کرد.    وی گفت: زمانی که من به کنسولگری رسیدم فقط توانستم به در ضربه بزنم و درخواست کنم که اجازه بدهند داخل شوم.    موسی می‌گوید: داعش اسلام را اجرا نمی‌کند و مردم باید این را بدانند. من تا روزی که زنده هستند این را تکرار خواهم کرد.    موسی یکی از 85 نفری است که از سال 2014 تاکنون به اتهام پیوستن و ارتباط با داعش در آمریکا محاکمه می‌شوند.    انتهای پیام ,
تیم‌های والیبال ساحلی ایران با صعود به نیمه نهایی قهرمانی آسیا سهمیه رقابت‌های جهانی را کسب کردند.    به گزارش ایسنا، تیم ملی والیبال ساحلی جوانان ایران در مرحله یک چهارم نهایی رقابت‌های قهرمانی آسیا با برتری برابر نیوزیلند با صعود به جمع 4 تیم برتر سهمیه رقابت‌های جهانی را نیز گرفت.    تیم ملی والیبال ساحلی یک جوانان با ترکیب محمدرضا حضرت‌پور و سالار قویدل در دو ست متوالی و با امتیازهای 21-19 و 21-18 حرف خود را شکست داد و راهی نیمه نهایی شد.    تیم ملی ب والیبال ساحلی نیز با ترکیب علیرضا آقاجانی و علی شهبازی 2 بر یک استرالیا را شکست داد تا این تیم هم سهمیه جهانی بگیرد.    تیم‌های ملی والیبال ساحلی جوانان ایران تنها دو تیمی هستند که موفق شدند از یک کشور راهی نیمه نهایی شوند.    مرحله نیمه نهایی فردا (یکشنبه) برگزار می‌شود و تیم ملی الف ایران با تایلند و تیم ملی ب نیز با استرالیا رقابت می‌کند که در صورت پیروزی برابر این حریفان، فینالیست می‌شود.    نخستین دور رقابت‌های والیبال ساحلی قهرمانان جوانان آسیا از جمعه در لائوس آغاز شده است.    انتهای پیام ,
چندی است که تکنولوژی جدید واقعیت مجازی را می‌توان در گوشه و کنار تمام سایت‌های خبری مشاهده کرد. همه شرکت‌های تکنولوژیک سعی در تولید و عرضه عینک‌های واقعیت مجازی دارند تا بتوانند خود را همگام با دنیای تکنولوژی و بازی پیش ببرند و از رقبا پیشی بگیرند. در این میان شرکت‌های بزرگ اکیلیوس و HTC زودتر از دیگر برندها وارد میدان شده و عینک‌های واقعیت مجازی خود را معرفی کرده‌اند. امروزه علاوه بر کنسول‌های بازی و گوشی‌های هوشمند، کاربران تمایل دارند که این تکنولوژی را روی کامپیوتر شخصی خود تجربه کنند.   به گزارش سرویس بازار ایسنا، شرکت ایسوس به تازگی لوگو فراتر از واقعیت مجازی را معرفی کرده است. این علامت، نشان دهنده سازگاری و اطمینان به مصرف‌کننده است که به راحتی می‌تواند از مادربورد و کارت گرافیک خود برای بازی‌های واقعیت مجازی استفاده کند. شرکت ایسوس با شرکت‌های مختلفی که در زمینه واقعیت مجازی فعالیت دارند همکاری کرده تا مطمئن شود که تمام قطعات تولیدی ایسوس با نسل جدید لوازم واقعیت مجازی همخوانی دارد.  همکاری ایسوس با شرکت‌های دیگر به این معنی است که تمام قطعات ایسوس که دارای علامت VR Ready هستند، دارای فریم وِر و نرم‌افزارهایی هستند که با قطعات واقعیت مجازی همخوانی کامل دارند. علامت VR ready بر روی کالاهایی قرار دارد که با هدست واقعیت مجازی اکیلیس ریفت تست شده‌اند و هر زمان که HTC Vive نیز معرفی شود با کالاهای ایسوس هماهنگی کامل خواهد داشت.   فراتر از واقعیت مجازی: آماده برای بهترین تجربه از واقعیت مجازی اگر چه یافتن مشخصاتی که بتواند حداقل کیفیت را برای وسایل واقعیت مجازی پشتیبانی کند آسان است، اما مطمئن شدن از اینکه یک دستگاه با واقعیت مجازی همخوانی داشته باشد و سازگار باشد کار بسیار سختی است. ایسوس به منظور مطمئن شدن از همخوانی قطعات خود، تمام برنامه‌ها و فریم وِرهای مختلف را آزمایش کرده و سازگاری آن‌ها را کنترل می‌کند. ایسوس لیست کالاهایی را که با اکیلیس ریفت سازگاری دارند منتشر کرده و همین‌طور پس از معرفی HTC Vive در آینده‌ای نزدیک نیز لیست قطعات سازگار با این مدل منتشر خواهد شد. کاربرانی که علاقه به خرید کامپیوترهای شخصی با امکان واقعیت مجازی دارند، می‌توانند به تارنمای Beyond VR Ready ایسوس مراجعه کرده تا لیست کالاهای سازگار را در دسترس داشته باشند. ایسوس به صورت دوره‌ای این لیست را به‌روز نگه می‌دارد تا کاربران همواره بهترین انتخاب را برای کامپیوترهای شخصی داشته باشند.  انتهای پیام ,
دونده 100 متر و المپیکی ایران در رقابت‌های World Challenge هلند شرکت می‌کند.    به گزارش ایسنا، حسن تفتیان رکورددار دوی 100 متر ایران در راه آماده‌سازی خود برای حضور در بازی‌های المپیک، یکشنبه 2 خرداد در رقابت‌های ورلد چلنج هلند شرکت می‌کند.    در این رقابت‌ها دوندگانی چون کیم کالینز، براون، سیلمون و مارتینا حضور دارند.    تفتیان جمعه شب در رقابت‌های جمهوری چک موفق شد با زمان 10 ثانیه و 25 صدم ثانیه مدال برنز را به دست آورد.    تفتیان که سهمیه دوی 100 متر المپیک را کسب کرده برای آمادگی بیشتر جهت حضور موفق در این بازی‌ها اردوی اروپایی خود را از جمهوری چک آغاز کرده است.    انتهای پیام ,
‌مدیرعامل جمعیت هلال‌احمر مازندران از آغاز اجرای طرح کاهش غریق در نقاط حادثه‌خیز ساحلی با مدیریت این جمعیت در این استان و در 320 نقطه خبر داد.    به گزارش خبرگزاری دانشجویان ایران‌(ایسنا)، منطقه مازندران، مجتبی اکبری در کمیته مغروقین جمعیت هلال مازندران اظهار کرد: طرح کاهش غریق امسال با محوریت و مدیریت جمعیت هلال احمر مازندران در 5 منطقه و 320 نقطه حادثه‌خیز در سواحل مازندران اجرا می‌شود.    وی تصریح کرد: برخلاف تصور برخی، مدیریت طرح‌های ساحلی به هلال احمر واگذار نشد و این جمعیت در این زمینه برنامه‌ای ندارد و تنها مدیریت کمیته پیشگیری از مغروقین و همچنین مدیریت و به کارگیری ناجیان غریق در 320 نقطه حادثه‌خیز مشخص شده به جمعیت هلال احمر استان واگذار شده است.    مدیرعامل جمعیت هلال احمر مازندران با تاکید بر ضرورت مسئولیت‌پذیری و تعامل بین‌بخشی تمامی دستگاه‌های اجرایی عضو کمیته پیشگیری از غریق گفت: مسئله غرق شدن افراد در سواحل استان به ویژه در ایام تابستان یکی از چالش‌های اساسی استان در فرآیند مدیریت ساحل است که برای غلبه براین چالش تمامی دستگاه‌های مربوط باید کمک کنند.    اکبری گفت: برنامه عملیاتی هدف گذاری شده در این جمعیت کاهش غریق و رسیدن به نقطه صفر است و معتقد هستیم حتی یک نفر غریق هم دارای آثار زیان بار اجتماعی و اقتصادی فراوانی برای جامعه و استان محسوب می‌شود.    وی افزود: فرآیند اجرای طرح کاهش غریق در سواحل مازندران در سطح‌های مختلف پایش و آسیب‌شناسی می‌شود.  ‌  انتهای پیام   ,
‌رئیس سازمان مدیریت و برنامه‌ریزی مازندران گفت: تا پایان خرداد 95، برنامه ششم توسعه مازندران تدوین و قابلیت اجرایی پیدا می‌کند.    به گزارش خبرگزاری دانشجویان ایران(ایسنا)، منطقه مازندران، امیدعلی پارسا در نخستین نشست مشترک شورای برنامه‌ریزی و توسعه استان‌های منطقه یک کشور اظهار کرد: سند آمایش سرزمینی مازندران پس از 6سال کار مداوم، سال گذشته تدوین و طراحی شده و به زودی به تایید نهایی سازمان مدیریت و برنامه‌ریزی می‌رسد.    وی با اشاره به اینکه سهم اعتبارات استانی در تحقق اهداف برنامه ششم توسعه کمتر از 8 درصد است، تصریح کرد: باید تلاش کنیم در مازندران اعتبارات استانی را برای تمرکز به سمت پروژه‌های ملی سوق دهیم.    رئیس سازمان مدیریت و برنامه‌ریزی مازندران با بیان اینکه پایداری محیطی، اقتصادی، فرهنگی و کالبدی در اهداف این سند دیده شده است، خاطرنشان کرد: طرح‌های بزرگ مقیاس در شورای برنامه‌ریزی و توسعه استان عملیاتی می‌شود.    پارسا با اشاره به اینکه برنامه ششم توسعه مازندران را متناسب با آمایش سرزمینی استان اجرایی می‌کنیم، گفت: تا پایان خرداد 95، برنامه ششم توسعه مازندران تدوین و قابلیت اجرایی پیدا می‌کند.    وی اظهار کرد: تدوین نهایی سند برنامه ششم توسعه مازندران تا اواسط خرداد 95 انجام می‌شود.    به گزارش ایسنا، حسن صادقلو استاندار گلستان نیز در اظهار کرد: جلسات توجیهی با دستگاه‌ها برگزار شد تا مصوبات هر یک از آنها را پیگیری کنیم.    وی با اشاره به آمارگیری و معرفی 74 طرح مهم در مازندران، افزود: سندجامع اقتصاد مقاومتی 43 دستگاه در گلستان تدوین شده است.    استاندار گلستان، با تاکید بر اینکه تصویب مجموعه مصوبات اقتصاد مقاومتی باید تسریع شود، تصریح کرد: در آخرین سال اقدامی دولت هستیم و باید در اجرای مصوبات به سرعت وارد عمل شویم.    این مسئول با اشاره به اینکه بخش خصوصی خواستار کاهش هزینه‌های تولید است و باید در این زمینه بررسی صورت بگیرد، گفت: برای بسیاری از این مصوبات در حوزه اقتصاد مقاومتی محدودیت اختیارات در نظر گرفته می‌شود و با این وجود به نتیجه نمی‌رسیم.    وی با بیان اینکه هزینه در شمال دارای سود مناسبی است، خاطرنشان کرد: اگر در راستای حمایت از این سه استان اتفاقی صورت بگیرد، اقدامی خوب و شایسته است.    صادقلو با اشاره به اینکه استان‌های شمالی در ایمنی غذایی نقش مهمی دارند، افزود: از 33 طرح مهم در بند 7 مصوبه صنعت و معدن و تجارت، استان‌های شمالی بهره‌ای ندارند.  ‌  انتهای پیام   ,
سرپرست استقلال توضیحاتی را راجع به حضور عمران زاده در فدراسیون فوتبال ارایه کرد.    به گزارش ایسنا، فرزاد مجیدی سرپرست استقلال در گفت و گو با سایت رسمی باشگاه، توضیحاتی در خصوص حضور حنیف عمران زاده در فدراسیون فوتبال ارایه کرد.    مجیدی در همین خصوص گفت: به دعوت کمیته اخلاق، حنیف عمران زاده به فدراسیون فوتبال رفت که من هم همراه ایشان بودم. جلسه بسیار خوبی هم با مسئولان محترم کمیته اخلاق داشتیم که در آن صحبت هایی در خصوص خالکوبی دست عمران زاده مطرح شد. این بازیکن هم تعهد کرد از این پس خالکوبی خود را بپوشاند تا مشکلی وجود نداشته باشد.    انتهای پیام ,
وقوع گردباد در منطقه ساحلی بنگلادش جان شش تن را گرفت.   به گزارش سرویس حوادث ایسنا، گردبار ویرانگر روآنو امروز (شنبه) چندین روستا را در این منطقه هدف گرفته و موجب شکستگی و سقوط شماری از درختان شده است.  این طوفان شدید، بعدازظهر امروز به وقت محلی ساحل بنگلادش در ناحیه خلیج بنگال را در نوردید و در پی آن، صدها هزار نفر از ساکنان منطقه ناچار به تخلیه خانه‌های خود شده یا در جستجوی سرپناه هستند.  به گزارش شینهوا، هنوز هیچ گزارش رسمی در مورد تعداد کشته‌ها یا مجروحان این حادثه طبیعی منتشر نشده است.  انتهای پیام ,
پس از آنکه یکی از متحدان رئیس جمهور فیلیپین اعلام کرد، احتمالا برنامه‌های تعیین سیستم فدرال باعث ملغی شدن لایحه متوقف شده خودمختاری در جنوب این کشور می‌شود، رهبران مسلمانان جنوب فیلیپین دست به اعتراض زدند.  به گزارش خبرگزاری دانشجویان ایران (ایسنا)، به نقل از خبرگزاری آناتولی، مهاجر اقبال، مذاکره‌ کننده ارشد گروه جبهه آزاد اسلامی مورو تاکید کرد: دولت نمی‌تواند به طور یکجانبه قانون اساسی پیشنهادی بنگسامورو را کنار بگذارد.  وی افزود: این اتفاق نخواهد افتاد. ما بر اجرای این روند صلح پافشاری خواهیم کرد.  این اظهارات پس از آن مطرح شد که پنتالئون آلوارز، نماینده استان داوائو دل نورته که انتخاب رودریگو دوترته، رئیس جمهور این کشور برای سمت ریاست مجلس است، گفت: برنامه دوترته برای اصلاح قانون اساسی و ایجاد سیستم فدرال مشمول منطقه بنگسامورو نیز می‌شود.  وی تاکید کرد: قانون اساسی بنگسامورو به دنبال تشکیل یک دولت فدرال ملغی خواهد شد چرا که مفهوم این قانون پیشنهادی درست همان شکل فدرال دولت است.  در مارس 2014 میلادی جبهه آزادی اسلامی مورو توافق صلحی را با دولت امضا کرد که به 17 سال مذاکره و یک دهه درگیری در جنوب فیلیپین پایان داد.  مهاجر اقبال گفت: دولت نمی‌تواند این توافقات را کنار بگذارد چرا که هر دو طرف به اجرای توافق‌نامه‌های امضا شده ملزم هستند.  انتهای پیام   ,
ساختمان شعبه قشم بانک ایران زمین به منظور دسترسی مناسب‌تر و در راستای اصل مشتری‌مداری به محل جدید انتقال یافت.  به گزارش سرویس بازار ایسنا، ساختمان جدید شعبه قشم بانک ایران زمین با حضور مدیر و معاون استان، تعدادی از کسبه، مشتریان و مسئولان بانک‎‌ها افتتاح و مورد بهره‌برداری قرار گرفت.  شعبه قشم کد ۲۴۱۲ که پیش از این در شهرستان قشم، خیابان امام قلی‌خان، مجتمع خلیج‌فارس قشم واقع شده بود به محل جدید در شهرستان قشم، خیابان امام قلی‌خان، بازار پردیس جنب در اصلی انتقال یافت.  مشتریان این شعبه می‌توانند جهت انجام امور بانکی خود با شماره‌های ۷- ۳۵۲۴۳۹۴۵- ۰۷۶ تماس بگیرند یا به آدرس فوق مراجعه کنند.  انتهای پیام ,
رادیو نمایش به مناسبت ولادت باسعادت حضرت قائم(عج)، سالروز فتح خرمشهر و روز بزرگداشت ملاصدرا سه نمایش را پخش می‌کند.    به گزارش ایسنا، به مناسبت فرا رسیدن ولادت باسعادت حضرت قائم(عج) نمایش رادیویی آوای انتظار به کارگردانی بهرام سروری‌نژاد از رادیو نمایش پخش می‌شود.  این نمایش رادیویی را هانیه نجفی نوشته و داستان آن درباره مداح و مرثیه خوان معروف اهل بیت است که با وجود ناراحتی حنجره، همچنان عاشقانه به کارش ادامه می‌دهد.  در آوای انتظار مهرداد عشقیان، علی اصغر دریایی، احمد ایرانیخواه، ناهید مسلمی، رحمان باقریان، قربان نجفی، زیبا معماری و غلامحسن تسعیری به ایفای نقش پرداخته‌اند.  این نمایش رادیویی به تهیه‌کنندگی: اشرف السادات اشرف‌نژاد، صدابرداری :پیروز صدرایی و افکت : نرگس موسی پور، روز یک شنبه دوم خرداد ماه ساعت 11:45 دقیقه از رادیو نمایش پخش می شود.    به مناسبت فرا رسیدن سالروز فتح خرمشهر در عملیات بیت المقدس، نمایش جدید رادیویی آخرین فریم به روی آنتن رادیو نمایش می‌رود.  این نمایش رادیویی را علیرضا حنیفی نوشته و ماجرای زنی خرمشهری است که بعد از دستور خروج از شهر، همچنان در خانه مانده و ... .  در آخرین فریم محمدرضا قلمبر، فریبا متخصص، محمد رضا علی، اکبر مولایی، محمد پورحسن و مهدی طهماسبی به ایفای نقش پرداخته اند.  این نمایش رادیویی به کارگردانی : مهدی نمینی مقدم، تهیه کنندگی : فرشاد آذرنیا ، صدابرداری :رضا طاهری و افکت : محمدرضا قبادی فر ، دوشنبه سوم خرداد ماه ساعت 11:45 دقیقه از رادیو نمایش پخش می شود.    به مناسبت روز بزرگداشت ملاصدرا نمایش رادیویی صدرا به کارگردانی مهین فردنوا از رادیو نمایش پخش می شود.  این نمایش رادیویی را هانیه نجفی نوشته و داستان محققی خارجی است که به دلیل علاقه اش به ادبیات ایرانی و اندیشه های ملاصدرا به ایران می آید.  در صدرا  هنرمندانی چون : صدیقه کیانفر، رویا فلاحی، نورالدین جوادیان، محمد پورحسن ، احمد گنجی و سعیده فرضی به ایفای نقش پرداخته اند.  این نمایش رادیویی به تهیه‌کنندگی: ژاله محمدعلی ، صدابرداری :رضا طاهری و افکت : محمدرضا قبادی فر ، اول خرداد ساعت 19:45 دقیقه از رادیو نمایش پخش می شود.      انتهای پیام ,
طی حکمی از سوی حجت الاسلام والمسلمین دکتر احمد مبلغی رییس دانشگاه مذاهب اسلامی، سرپرست جدید معاونت آموزشی و تحصیلات تکمیلی و همچنین دبیر شورای علمی این دانشگاه منصوب شدند.     به گزارش سرویس دانشگاهی ایسنا، به نقل ازروابط عمومی دانشگاه مذاهب اسلامی، در پی استعفای دکتر برومنداعلم از سمت معاونت آموزشی و تحصیلات تکمیلی بدلیل حضور در عرصه دیگری از نظام آموزش عالی کشور و پذیرش آن، طی حکمی از سوی رییس دانشگاه، حجت الاسلام والمسلمین دکتر مجید قربانعلی دولابی به سمت سرپرست معاونت آموزشی و تحصیلات تکمیلی دانشگاه مذاهب اسلامی منصوب گردید.    متن حکم انتصاب حجت الاسلام والمسلمین دکتر قربانعلی دولابی بدین شرح است:    باتوجه به استعفای جناب آقای دکتر عباس برومند اعلم، ضمن تقدیر و تشکر از زحمات بی‌دریغ و مؤثر ایشان؛ نظر به مراتب فضل، شایستگی و تجارب ارزشمند علمی و اجرایی جناب عالی به موجب این حکم به عنوان سرپرست معاونت آموزشی و تحصیلات تکمیلی دانشگاه مذاهب اسلامی منصوب می‌گردید.    موارد ذیل از جمله سرفصل­‌های مهمی است که در دوره مسئولیت حضرت­عالی انتظار تحقق آنها به جد می­رود:  بهسازی حاکم بر نظام آموزشی دانشگاه، رویه­‌ها و روندها، پژوهش بنیاد کردن آموزش، مدیریت پایان نامه­‌ها به منظور ارتقا بخشی سطح علمی و جهت دهی به سمت تحقق اهداف دانشگاه، طراحی لازم جهت تهیه متون آموزشی و کمک آموزشی در چارچوب همکاری با معاونت پژوهشی  بازنگری در رشته­‌ها و سرفصل­‌های موجود، تدوین رشته­‌ها و سرفصل­‌های جدید در چارچوب نیازهای راهبردی امت اسلام، ایجاد کارگاه­های علمی– آموزشی و برگزاری دوره‌­های آموزشی کوتاه مدت، تقویت کمی و کیفی اعضای هیأت علمی، استفاده از توان استادان مذاهب مختلف و تقریب گرا جهت تدریس و  تقویت جایگاه گروه­های آموزشی. همچنین بهره‌گیری از نیروهای فارغ­ التحصیل دانشگاه در زمینه‌­های مذکور به عنوان یک اولویت جدی تلقی می­‌گردد.    امید است جنابعالی با توکل بر خداوند متعال و همکاری سایر مسئولان، اعضای هیأت علمی و استادان دانشگاه در جهت تحول و ارتقای جایگاه آن معاونت قدم بردارید.    همچنین در پی استعفای دکتر عباس برومند اعلم از سمت معاونت آموزشی و تحصیلات تکمیلی دانشگاه مذاهب اسلامی بدلیل حضور در عرصه دیگری از آموزش عالی کشور، طی حکمی از سوی رییس دانشگاه، ضمن پذیرش این استعفا، وی به سمت مشاور ریاست دانشگاه و دبیر شورای علمی دانشگاه مذاهب اسلامی منصوب شد.    متن حکم انتصاب دکتر برومند اعلم بدین شرح است:     باتوجه به استعفای جنابعالی از سمت معاونت آموزشی و تحصیلات تکمیلی بدلیل حضور در سنگر دیگری از عرصۀ آموزش عالی کشور، ضمن تشکر فراوان از خدمات خالصانه و صادقانۀ آن برادر گرامی در خدمت به آموزش و ایجاد تحول و ارتقای جایگاه آن در دانشگاه مذاهب اسلامی، بدینوسیله با این استعفا موافقت و جنابعالی را به عنوان مشاور اینجانب و دبیر شورای علمی دانشگاه باعنایت به جایگاه فرامعاونتی آن منصوب می‌نمایم.    امید است جنابعالی که از دانش‌آموختگان موفق دانشگاه می‌باشید، همواره ارتباط مؤثر خود را با دانشگاه و خدمت به اهداف و آرمان‌های بزرگ آن حفظ فرمایید. توفیقات روزافزون شما را در همۀ عرصه‌ها از خداوند متعال خواستارم.    انتهای پیام ,
هافبک سوئیسی بوروسیا مونشن گلادباخ با قراردادی به ارزش 30 میلیون پوند اولین خرید آرسن ونگر برای فصل جدید رقابت‌های لیگ برتر لقب گرفت.    به گزارش ایسنا و به نقل از دیلی میل، آرسنال با قرار گرفتن در رده دوم لیگ برتر فصل آینده به طور مستقیم در لیگ قهرمانان حضور خواهد داشت.    آن‌ها بعد از جدایی سه هافبک مرکزی خود یعنی توماس روسیچکی، متئو فلامینی و میکل آرتتا، نیاز مبرمی به خرید هافبک داشتند تا اینکه موفق شدند با 30 میلیون پوند گرانیت ژاکا، هافبک سوئیسی مونشن گلادباخ را به خدمت بگیرند. او امروز تست پزشکی خود را با موفقیت پشت سر گذاشت و با پیراهن جدید آرسنال در فصل آینده نیز عکس گرفت.    آرسنال ابتدا 20 میلیون پوند برای این بازیکن پیشنهاد داد در حالی که باشگاه گلادباخ اعلام کرد حاضر نیست زیر 40 میلیون پوند ژاکا را در اختیار باشگاه دیگری قرار دهد. در نهایت مذاکرات طوری پیش رفت که این بازیکن با 30 میلیون پوند راهی لندن شد.    ژاکا جوان که در یورو 2016 نیز حضور خواهد داشت، یکی از ستاره‌های آینده تیم ملی سوئیس است.    انتهای پیام ,
سازمان تبلیغات اسلامی با صدور پیامی عید میلاد حضرت قائم(عج) را به عموم مسلمین تبریک گفت.    به گزارش گروه دریافت خبر خبرگزاری دانشجویان ایران(ایسنا)، در این پیام آمده است:    نام رفیعش همواره بر دل محبان و منتظرانش نقش بسته است. نقشی که محبت و دوستی او را پیوسته در سویدای جانمان شعله‌ور می‌کند و آتش عشق ولایتش روح و جانمان را نورانی می‌نماید. دل‌های دوستداران و منتظران او قرن‌های دیرینه میزبان وجودی بزرگوار و باعظمت است؛ وجودی که تا بوده، سرچشمه‌ پاک مهر و لطف و عطوفت بوده؛ وجود آسمانی و پاکی که مانند جدش حسین رحمت واسعه الهی است آفتابی که از پشت ابر غیبت هم گرما و نور رحمتش را دریغ نمی‌نماید.    محل حضورش مَهبط فرشتگان عالم قدس است و خاک پای او توتیای چشم‌شان و چه مفاخره‌ای عظیم در میانشان برای این اقبال بلند برپاست. خشنودی او چشمه‌ خورشید رضای الهی است همان‌گونه که کرمش منبع لایزال جوشش فیض و کرامت است. در ازدحام حجاب‌ها و تیرگی‌ها تنها نور است که قدرت هدایت دارد و معرفت اهل‌بیت روح و جان بی‌تاب هر شیعه‌ آزاده را سرشار از معارف نورانی می‌کند. انوار جهان‌تاب معرفتشان انسانی را که از سراپرده‌ عالم قدس بر این منزل طبیعت هبوط یافته، می‌گیرد تا حجاب‌ها را از دیدگانش بزداید و در پرتوش شاهراه سعادت را از بیراهه‌های ظلمت به وی بازشناساند. او را مهدی نامیده‌اند چرا که هدایت خلق در گرو عنایت اوست، که شایسته‌ آن است تا گردن‌آویز هر جان آزاده و سبکبالی گردد.    سازمان تبلیغات اسلامی، فرارسیدن نیمه‌شعبان، سالروزمیلاد باسعادت منجی عالم بشریت و مهدی موعود، حضرت حجت‌ ابن الحسن العسکری عجل‌الله تعالی فرجه الشریف و عید میلاد قائم‌ آل محمد(ص) را به محضر حضرت آیت الله خامنه‌ای رهبر معظم انقلاب اسلامی، عموم مسلمانان جهان و به‌ویژه ملت مسلمان ایران تبریک و تهنیت عرض نموده و از پیشگاه خداوند تعجیل در ظهور عدالت‌گسترحضرتش را مسئلت می‌کند.    انتهای پیام ,
با استفاده از تجربیات به دست آمده از از فاجعه فوکوشیما، گروهی از کارشناسان برای نیروگاه‌های انرژی هسته‌ای ایالات متحده که سوخت اورانیوم مصرفی را ذخیره می‌کنند، رفع نقاط ضعف ایمنی از جمله امنیت بهتر و تکنولوژی نظارت به‌هنگام را پیشنهاد می‌دهند.  به گزارش خبرگزاری دانشجویان ایران (ایسنا) به نقل از روزنامه وال استریت ژورنال، بر اساس گزارش جدید آکادمی ملی علوم،‌ مهندسی و پزشکی، تأسیسات هسته‌ای ایالات متحده به وضع اقدامات سخت‌گیرانه برای پرهیز از آتش‌سوزی یا انتشار مواد رادیواکتیو در حوادثی مانند حمله تروریستی یا فجایع طبیعی نیاز دارند.  کمیته‌ای از دانشمندان این که چگونه استخرهای پسماندهای رادیواکتیو در نیروگاه هسته‌ای فوکوشیما داییچی در پی زمین‌لرزه و سونامی ماه مارس 2011 ژاپن که این نیروگاه را ویران کرد، دچار حادثه شدند را مورد مطالعه قرار دادند و نتیجه گرفتند که خوش‌شانسی نقش عمده‌ای در جلوگیری از کنترل خارج شدن این فاجعه ایفا کرده است.  میله‌های سوخت اورانیوم مصرفی به شدت داغ هستند و لازم است تا در آب سرد غوطه‌ور شوند تا از آتش گرفتن یا انتشار مواد رادیواکتیو جلوگیری شود. در این گزارش آمده است: زمانی که نیروگاه فوکوشیما دچار آسیب شد چندین استخر رادیواکتیو که در آن میله‌های سوخت قرار داشتند،‌ بیش از حد داغ شدند اما نشت آب از استخر دیگر در این محوطه اورانیوم را مرطوب و خنک نگه داشت.  جوزف شفرد، استاد مهندس در موسسه تکنولوژی کالیفرنیا و نویسنده ارشد این گزارش که به درخواست کنگره ایالات متحده نوشته شد، گفت: کارکنان نیروگاه نیز با استفاده از بالگردها، ماشین‌های آتش‌نشانی و پمپ‌های آب جریان ‌آب بر روی میله‌های سوخت مصرفی را حفظ کردند که کمک کننده بود اما این وضعیت می‌توانست وخیم‌تر شود.  او ادامه داد: این حادثه باید به عنوان یک زنگ بیدارباش برای صنعت هسته‌ای و ناظران درباره ضرورت توانایی نظارت بر وضعیت استخرها به خصوص در حوادثی مانند فوکوشیما عمل کند.  این گزارش پیشنهاد داد که متصدیان هسته‌ای لازم است تا با استفاده از دوربین‌ها و وسایلی که می‌تواند تشعشعات را ردیابی و نیز سطح آب را ارزیابی کند، بر استخرهای سوخت مصرفی نظارت کنند.  نیروگاه فوکوشیما توسط زمین‌لرزه نابود شد و سونامی ناشی از آن موجب انفجار هیدورژنی در سه راکتور از 6 راکتور این نیروگاه و خاموشی گسترده در این منطقه شد.  این گزارش افزود: شرکت انرژی توکیوالکتریک متصدی این نیروگاه نتوانست وضعیت داخل نیروگاه را دنبال کند تا مطمئن شود آب کافی برای جلوگیری از گداخت سوخت مصرفی وجود دارد.  باربارا همریک، مأمور ایمنی تشعشعات در دانشگاه کالیفرنیا و نویسنده دیگر این گزارش در این‌باره، گفت: متصدیان نیروگاه‌های ایالات متحده ممکن است در برابر مشکلی مشابه آسیب‌پذیر باشند زیرا سیستم‌های نظارتی و روش‌های ردیابی آن‌ها پیشرفته نیست.  وی اضافه کرد: لازم است تا کمیسیون نظارت هسته‌ای ایالات متحده به متصدیان نیروگاه‌ها فشار بیاورد تا تکنولوژی جدیدی به کار گیرند.  در همین حال، الیوت برنر، سخنگوی کمیته نظارت هسته‌ای ایالات متحده درباره این گزارش، گفت: کارکنان این کمیته گزارش را مورد مطالعه قرار دادند و چیزی که موجب اضطرار ایمنی یا مسأله امنیتی باشد را مشاهده نکردند. این کمیته باور دارد که سوخت مصرفی در ایالات متحده به طور امن و ایمن ذخیره شده است.  دولت فدرال درباره امکان حمله تروریستی به تأسیسات پسماند هسته‌ای از 11سپتامبر 2001 نگران بوده است. بیش از 100 راکتور هسته‌ای در سراسر آمریکا وجود دارد که سوخت مصرفی را که می‌تواند به خطرناکی سوخت فعال راکتورها باشد ذخیره می‌کنند.  چندین سال طول می‌کشد تا اورانیوم سرد شود و بتواند به ذخیره‌گاه‌های خشک منتقل شود که به عنوان راهی امن برای ذخیره سوخت مصرفی محسوب می‌شود.  انتهای پیام ,
فیلم فروشنده هفتمین ساخته بلند سینمایی اصغر فرهادی به عنوان آخرین فیلم در بخش رقابتی جشنواره فیلم کن به روی پرده رفت.    به گزارش خبرگزاری دانشجویان ایران(ایسنا)، داستان فیلم فروشنده که در آن شهاب حسینی و ترانه علیدوستی بازیگران فیلم‌های قبلی فرهادی نقش‌های اصلی را بر عهده دارند، داستان زن و مردی روایت شده که مجبور می‌شوند به یک خانه جدید نقل مکان کنند و در آنجا با مستاجر قبلی خانه جدید دچار چالش می‌شوند.        پخش‌کننده جهانی این فیلم، کمپانی ممنتو است که این فیلم را با عنوان انگلیسی The Salesman اکران می‌کند و عنوان فرانسوی این فیلم به دلیل آنکه اخیرا فیلمی با نام فروشنده در فرانسه ساخته شده است با عنوان فرانسوی (LE CLIENT)  مشتری خواهد بود.    فیلم فروشنده شب گذشته برای منتقدین و اهالی مطبوعات به روی پرده رفت و امروز (شنبه) در آخرین روز نمایش فیلم جشنواره دوبار به صورت رسمی به روی پرده می رود.    پس از برگزاری مراسم فتوکال فیلم فروشنده، کنفرانس خبری این فیلم هم‌اکنون در حال برگزاری است و فرش قرمز آن نیز تا ساعاتی دیگر برپا خواهد شد.       فیلم فروشنده      فیلم فروشنده      فیلم فروشنده      فیلم فروشنده     انتهای پیام ,
استاندار کرمان جزئیات بیشتری از سفر وزیر کشور به کرمان را اعلام کرد.     علیرضا رزم‌حسینی در حاشیه سفر به رفسنجان در گفت‌وگو با خبرنگار خبرگزاری دانشجویان ایران(ایسنا)، منطقه کویر، اظهار کرد: سفر وزیر کشور به کرمان بیشتر در حوزه اقتصاد مقاومتی و در جهت پیگیری و انجام پروژه اقتصاد مقاومتی استان و مشکلاتی در این مسیر داریم صورت می‌گیرد.    وی اظهار امیدواری کرد مشکلاتی که در این زمینه وجود دارد با حضور ایشان برطرف کنیم.    استاندار کرمان هم‌چنین درباره این‌که آیا ساماندهی افاغنه در این سفر بررسی می شود، یادآور شد: طرح ساماندهی افاغنه داده شده و آن را دنبال می‌کنیم و یکی از برنامه‌های ما است که ان‌شاءا... انجام شود.    انتهای پیام ,
مدیرعامل شرکت آب و فاضلاب استان کردستان با اشاره به وجود 14 تصفیه‌خانه فاضلاب در مراحل مختلف در سطح استان، گفت: از این تعداد 4 تصفیه‌خانه در حال بهره‌برداری هستند.     به گزارش گروه دریافت خبر خبرگزاری دانشجویان ایران(ایسنا)، منطقه کردستان، علیرضا تخت‌شاهی، آخرین وضعیت تصفیه‌خانه‌های در حال بهره‌برداری استان را اعلام کرد.    وی با اشاره به وجود 14 تصفیه‌خانه در مراحل مختلف در سطح استان، گفت: از این تعداد 4 تصفیه‌خانه در حال بهره‌برداری، 5 تصفیه‌خانه در حال ساخت، 2 تصفیه‌خانه در مرحله پایان مطالعات و 3 تصفیه‌خانه نیز در مرحله بازنگری مطالعات هستند.    مدیرعامل شرکت آبفای کردستان در خصوص تصفیه‌خانه‌های در حال بهره‌برداری خاطرنشان کرد: تصفیه‌خانه فاضلاب سنندج که فرآیند تصفیه آن از نوع لجن متعارف است، در افق این طرح، ظرفیت تصفیه 99 هزار و 360 مترمکعب در شبانه‌روز، هدف‌گذاری شده است.    وی دومین تصفیه‌خانه فاضلاب در حال بهره‌برداری استان را مربوط به شهرستان سقز دانست و با اشاره به فرآیند تصفیه آن که از نوع لجن فعال بوده است، گفت: این تصفیه‌خانه دارای ظرفیتی به میزان تصفیه 44 هزار مترمکعب در شبانه‌روز در افق طرح خواهد بود.    مدیرعامل شرکت آب و فاضلاب استان کردستان تصریح کرد: تصفیه‌خانه فاضلاب مریوان با فرآیند تصفیه لاگون هوادهی با برگشت لجن نیز، دارای پیشرفت 98.1 درصدی بوده و ظرفیت تصفیه 32 هزار مترمکعبی در افق آن پیش‌بینی شده است.    تخت‌شاهی، چهارمین تصفیه‌خانه فاضلاب در حال بهره‌برداری استان را تصفیه‌خانه شهر قروه نام برد و خاطرنشان کرد: فرآیند تصفیه در این پروژه از نوع برکه تثبیت(لاگون هوازی، بی‌هوازی با روش کم هوادهی) بوده و با پیشرفتی 100 درصدی، ظرفیت تصفیه 32 هزار مترمکعب در شبانه‌روز برای آن هدف‌گذاری شده است.    انتهای پیام ,
هنوز روادید ملی پوشان کانوی ایران برای سفر به پرتغال صادر نشده است.    به گزارش ایسنا، در حالی که قرار بود تیم‌های ملی قایقرانی آب‌های آرام ایران برای حضور در کاپ‌های جهانی فردا راهی پرتغال و چک شوند هنوز روادید ملی‌پوشان کانو برای حضور در پرتغال صادر نشده و مسوولان فدراسیون هم حاضر به پاسخگوی درباره این موضوع نیست.    تیم ملی کانوی ایران قرار است برای شرکت در کاپ سه جهانی راهی پرتغال شود و کایاک سواران هم راهی جمهوری چک می‌شوند اما هنوز روادید پرتغال صادر نشده و به احتمال زیاد سفر قایقرانان لغو خواهد شد.  وحید مرادی دبیر فدراسیون قایقرانی در پاسخ به سوال خبرنگار ایسنا درباره دلیل عدم صدور روادید گفت: چرا با من تماس گرفته‌اید؟ با رییس کمیته یا رییس فدراسیون صحبت کنید.  گفته شده سفارت پرتغال برای صدور روادید درخواست نامه‌ای از وزارت امور خارجه داشته است. با این حال سفارت این کشور همکاری لازم را با ایران نداشته ولی فدراسیون مدارک را به موقع ارسال کرده است.  انتهای پیام ,
در راستای همکاری‌های پژوهشی، تحقیقاتی، آموزشی، تدوین استاندارد‌های مورد نیاز و استفاده از تجربیات شرکت مهندسی آب و فاضلاب کشور و پژوهشکده محیط زیست دانشگاه علوم پزشکی تهران تفاهم‌نامه‌ای به امضاء رسید.      به گزارش خبرنگار ایسنا، براساس این تفاهم‌نامه قرار است که همکاری‌های پژوهشی شرکت مهندسی آب و فاضلاب کشور با پژوهشکده ارتقاء یابد و براساس محورهای تنظیم شده همکاری مقرر شده که خدمات پژوهشی و مطالعاتی در خصوص زمینه‌های مرتبط با آب و فاضلاب، برگزاری کارگاه‌های تخصصی به منظور تبادل و انتقال دانش و یافته‌های پژوهشی و همچنین برگزاری جلسات کارشناسی و تخصصی در خصوص تجزیه و تحلیل سرفصل‌های مرتبط با آب و فاضلاب صورت پذیرد.      همچنین براساس این تفاهم‌نامه استفاده مشترک از امکانات علمی و تخصصی مورد نیاز طرفین از جمله آزمایشگاه‌های تحقیقاتی، محصولات دانشی نظیر پایان‌نامه و سایر منابع علمی مورد نیاز و مشارکت علمی و فنی و تهیه مقالات و انتشار مجلات صورت بگیرد.      برهمین اساس حمیدرضا جانباز، مدیر عامل شرکت مهندسی آب و فاضلاب به کشور با اشاره به اهمیت مساله‌ی محیط زیست در کشور گفت: اگر ما بتوانیم مسائل مربوط در این تفاهم‌نامه را اجرایی کنیم قطعا از مزایای آن نیز برخوردار خواهیم شد.      وی با بیان این‌که مشکلات محیط زیستی باید در ابتدا تعریف شوند و سپس در دستور کار مشترک پژوهشگاه و شرکت آب و فاضلاب در بیاید، گفت: تعریف مساله جزو وظیفه اصلی ماست و با توجه به اهمیت محیط زیست باید به این مهم توجه ویژه و اساسی شود.      در ادامه پاکرو، معاون مالی و پشتیبانی شرکت آب و فاضلاب کشور با اشاره به اهمیت حفاظت کیفی منابع آب اظهار کرد: باید تمهیدات لازم برای حفظ منابع کیفی آب لحاظ شود.      وی با بیان این‌که موضوع محیط زیست در اکثر پروژه‌های فاضلاب رعایت شده است، گفت: همچنان می‌توان مساله محیط زیست را در پروژه‌ها ارتقاء داد و این نیز نیازمند تعامل با پژوهشکده محیط زیست دانشگاه علوم پزشکی تهران است.      در ادامه مصداقی‌نیا، رییس پژوهشکده محیط زیست دانشگاه علوم پزشکی تهران با اشاره به کارهای انجام شده در این پژوهشکده بیان کرد: دانشگده علوم پزشکی تهران سابقه طولانی در زمینه‌ی محیط زیست دارد و علی‌رغم این‌که تاکنون فارغ‌التحصیلان زیادی از این رشته خارج شده‌اند اما همچنان نگرانی‌های محیط زیستی در جامعه وجود دارد.      به گفته وی سه مرکز تحقیقاتی در زمینه کنترل آلودگی هوا، کیفیت آب و مدیریت پسماند در این مرکز مشغول به فعالیت هستند. به عقیده من قطعا می‌توان ارتباط خوبی را با شرکت آب و فاضلاب کشور و ارتقاء این صنعت داشت.      انتهای پیام   ,
10 هزار میلیارد ریال اسناد خزانه اسلامی از طریق شعب مرکزی و میرداماد بانک ملی ایران واگذار می‌شود.  به گزارش سرویس بازار ایسنا، اسناد خزانه اسلامی از طریق شعب مرکزی و میرداماد بانک ملی ایران از سوی وزارت امور اقتصادی و دارایی به منظور تسویه بدهی مسجل دولت (دستگاه‌های اجرایی) به طلبکاران غیردولتی (پیمانکاران) وزارتخانه‌های نیرو و راه و شهرسازی از طریق این شعب و به صورت الکترونیکی واگذار می‌شود.  قیمت اسمی هر یک از این اسناد یک‌میلیون ریال بوده و مهلت واگذاری آن‌ها تا پایان تیرماه سال جاری است. تاریخ سررسید این اسناد، در شعب فوق 25 اسفندماه سال جاری بوده و این اسناد فاقد کوپن سود علی‌الحساب بوده و در سررسید، مبلغ اسمی اسناد به دارندگان آن‌ها قابل پرداخت است.  این اسناد با نام بوده و معامله ثانویه آن‌ها قبل از سررسید از طریق شرکت فرابورس ایران امکان‌پذیر است. همچنین قابلیت واگذاری به عموم را نداشته و صرفاً قابل واگذاری به پیمانکاران تعیین شده از سوی دولت بوده و قبل از سررسید قابل بازخرید در بانک نیست.  واگذاری این اسناد به صورت الکترونیکی و از طریق نرم‌افزار موجود در تارنمای بانک ملی ایران به این آدرس اینترنتی صورت می‌پذیرد.  انتهای پیام ,
مدیر بنیاد توسعه موقوفات استان کرمان با بیان اینکه فاز اول مرمت خانه حاج آقا علی رفسنجان در ماه رمضان صورت خواهد گرفت، از بهره برداری نهایی این بنا در مهرماه امسال خبر داد.    به گزارش خبرنگار خبرگزاری دانشجویان ایران(ایسنا)، منطقه کویر، غلامرضا سرایداری ظهر امروز اول خردادماه در بازدید استاندار کرمان از روند مرمت خانه حاج آقاعلی رفسنجان اظهار کرد: عملیات اجرایی مرمت این مجموعه از آبان ماه سال گذشته آغاز شده و تاکنون حدود 80 درصد کار مرمت و بازسازی این خانه پیشرفت داشته است.    وی افزود: تاکنون حدود شش میلیارد تومان هزینه شده و کل اعتبار مورد نیاز برای مرمت و تجهیزات این بنا 20 میلیارد تومان برآورد شده است.    سرایداری از اجرای طرح های توسعه ای در کنار خانه حاج آقاعلی خبر داد و گفت: مجموعه بازار، حمام، آب انبار و تالار مراسم نیز در فازهای بعدی مجموعه اجرایی می شود.    وی در پایان با بیان اینکه فاز اول مرمت این بنا در ماه رمضان صورت خواهد گرفت، از بهره برداری نهایی خانه حاج آقاعلی در مهرماه امسال خبر داد.    به گزارش ایسنا، خانه حاج آقا علی شهرستان رفسنجان در فاصله 6 کیلومتری شهر رفسنجان واقع شده است. خانه حاج آقا علی در سابق به خانه وقفی شهرت داشته است. این خانه دارای 12 هزار متر مربع مساحت و هفت هزار متر مربع زیر بنا است.    این مجموعه نمونه‌ای زیبا و باشکوه از معماری عصر قاجار است که در پنج کیلومتری جنوب شرقی رفسنجان و در روستای قاسم آباد واقع شده و مشتمل بر هشت قسمت بازار، آب انبار (تامین کننده آب اهالی که دارای سردری با آجرهای گلدار تزئین شده و دیوارهای آن دارای نقوش آجری و کاشیکاریهای زیبا است)، مسجد ، کاروانسرا ،حمام ، حسینیه ، یخدان (که در دو کیلومتری قاسم آباد و در روستای عباس آباد حاجی است و تامین کننده یخ مورد نیاز اهالی بود) است که هر یک کاربری خاصی داشته اند. قدمت این بنا به قریب 130 سال می‌رسد.    خانه حاج آقا علی با زیربنایی بالغ بر هفت هزار متر مربع و با معماری زیبا و ایرانی یکی از بزرگترین و زیباترین خانه‌های خشتی و سنتی جهان به شمار می‌آید که توسط حاج آقا علی معروف به زعیم الله رفسنجانی (بزرگترین تاجر ایرانی آن دوره) در سال 1136 هجری خورشیدی بنا گردیده است.    انتهای پیام ,
عادل مجللی تنها نماینده کانوی ایران در کاپ 1 جهانی پس از حضور در دور مقدماتی و نیمه نهایی به فینال C راه پیدا کرد.  به گزارش ایسنا، مسابقات کاپ 1 جهانی آبهای آرام در شهر دویسبورگ آلمان آغاز شد و عادل مجللی تنها نماینده ایران در این رقابت‌ها به مصاف رقبا رفت.  مجللی در دور مقدماتی با حریفانی از تونس، پرتغال، گرجستان، لیتوانی، ازبکستان و ایتالیا روبه‌رو شد و با زمان 40.446 ثانیه سوم شد و به نیمه نهایی صعود کرد.  در رقابت نیمه نهایی نیز مجللی با رقبایی از گرجستان، مجارستان، بلاروس، لیتوانی، قزاقستان، آذربایجان، چک و ژاپن مسابقه داد و با زمان 40.025 ثانیه در جایگاه ششم قرار گرفت و از حضور در فینال A و B بازماند و  به فینال C کاپ جهانی راه پیدا کرد.  مجللی صبح فردا 2 خردادماه در فینال C با حریفانی از چک، کانادا، گرجستان، ایتالیا، ژاپن، ازبکستان و آذربایجان رقابت خواهد کرد.  دیگر ملی پوشان کانو قرار است در کاپ سه جهانی به میزبانی پرتغال حاضر شوند که هنوز روادیدشان صادر نشده و دبیر فدراسیون نیز پاسخگوی موضوع نیست.  انتهای پیام ,
میرجلال الدین کزازی گفت: ایران سرزمین فر و فروغ و فرزانگی بوده و نازیدن به ایران کاری از سر شیفتگی کور به این سرزمین نیست.    به گزارش خبرنگار خبرگزاری دانشجویان ایران(ایسنا) – منطقه مرکزی، میرجلال الدین کزازی در مراسم گرامیداشتی که به همت جمعی از نخبگان استان برای بزرگداشت او به عنوان یکی از بزرگان ادبیات ایران‌زمین که از اراک برخاسته است برگزار شد، ضمن تقدیر از برگزارکنندگان این مراسم افزود: بزرگداشت نام آوران فرهنگ و اندیشه فرصتی فراهم می آورد تا مگر سرزمین ما که در درازنای تاریخ سرزمین فر و فروغ و اندیشه و مینو و معنا بوده است، بتواند همچنان مردانی بزرگ و نامدار را که بتوانند در پهنه گیتی نامی بلند برآورند در دامان خویش بپروراند.    وی در ادامه اراک را از ابرمردخیزترین بوم های ایران زمین عنوان کرد و افزود: یکی از برترین مواردی که می تواند بهانه افتخار مردم اراک بوده و این مردم می توانند به آن بنازند، نازشی بی همتاست که به نام اراک باز می گردد و آن اینکه این نام از نام ارجمند ایران برآمده است.    کزازی افزود: اراک که در زبان تازی به ریخت عراق درآمده همان ریشه باستانی را در خود نهفته دارد که در نام ایران نیز آن را می یابیم و آن ار یا ایر به معنای آزاده است. ایران سرزمین آزادگان بوده است و از دیرزمان کسانی که این نام را می شنیده اند و دانشی داشته اند، می دانسته اند که ایران سرزمین آزادمردان و آزادزنان بوده است.    وی با بیان اینکه من نیز به این نازش که مختص اراکیان است می نازم و می توانم خود را به گونه ای اراکی بدانم چراکه نیاکان من از این سرزمین بوده اند، گفت: مردم اراک می توانند بر دیگر ایرانیان ناز بفروشند چراکه نام اراک نامی است که بر پهنه ایران زمین نهاده شده است.    کزازی به شکوه و شگرفی ایران پرداخت و گفت: ایران یک از شکوفان ترین و درخشان ترین کانون های فرهنگ، اندیشه و شهرآیینی در جهان بوده است. باور من این است که سخن راست، درست و بداد همین است.    وی در ذکر نمونه هایی در اثبات این باور گفت: فیثاغورس همواره می گفته است که برترین آیین های جهان آیین مغان است. وی در سرگذشت زندگی خود نوشته زمانی در بابل از دانشور یایرانی به نام زاراتاس دانش های نهانگرایی و رازآشنایی را آموخته است.    کزازی افزود: فیثاغورس به گفته خودش دیری در پیشگاه این استاد دانش آموخته، شیوه های نهان و رفتارهای شگرف را فرادست آورده و سرانجام به فرآوری در پهنه های آسمان دست یافته است. این یکی از شگرف ترین کارهایی است که کسی از خاکیان می تواند بدان دست یازد.    وی افزود: افلاطون نیز به شاگردان خود گفته بود که آموزه های زرتشت پیامبر ایرانی را به خط خوش بنویسند و بر دیوار آکادمی او بیاویزند تا هر بامداد که به آموزشگاه می آیند نگاهشان به این آموزه ها بیفتد تا مگر بتوانند به آیین، درست و بهین زندگی کنند.    کزازی در ادامه با بیان اینکه ژولیوس سزار نیز در یادداشت های روزانه خود نوشته آرزو دارد همواره در شهریاری از کوروش پیروی کند افزود: شهریاری چون کوروش تنها در ایران می تواند پرورده شود. شهریاری که در تاریخ جهان بی همتاست و در زمانی که دیگر شهریاران در کشورگشایی های خود سرزمین ها نابود می کردند، کوروش اجازه تعرض به مردمان را به سربازان خود نمی داد. او مردم را در شیوه زندگی و آیین آزاد می گذاشت. هیچ شهریاری در جهان چنینی رفتاری نداشته و از این روست که فرمان نامه کوروش در سازمان ملل متحد از سرچشمه های حقوق بشر است.    وی با بیان اینکه بسیاری مردمان در شهرها و کشورها سپاه ایران را با آغوش باز می پذیرفتند تا بخشی از جهانشاهی پهناور هخامنشی باشند افزود: آنها می دانستند که اگر شهروند ایران باشند شهری آبادتر خواهند داشت و مردمی آزادتر خواهند بود.    کزازی به یکی از خلفای بغداد که دشمن کین توز ایران بود اشاره کرد و گفت: این خلیفه بغداد گفته است  ایرانیان هزاران سال فرمان راندند اما دمی به ما نیاز نداشتند، ما سالی چند نیست که فرمان می رانیم و دمی نیست که از ایرانیان بی نیاز باشیم. این سخن ارجی بسیار دارد و پایه ورترین و بی چند و چون ترین سخن در خصوص جایگاه والای ایرانیان است چراکه از زبان دشمن بر می آید. این سخن از سر ناچاری گفته شده و پیراسته از هر آلایش است.    وی ضمن اشاره به بخت بالای ایرانیان به‌واسطه برخورداری از شاعری بزرگ چون فردوسی افزود: دو بیتی های خیام را آرتور فیتزجرالد به انگلیسی برگرداند. این ترجمه به کتاب بالینی همواره و ناگزیر مردم انگلیس تبدیل شد و چنان با آنان در آمیخت که شیوه ای نو در ادب انگلیسی برانگیخته شد که آن را بر مبنای نام خیام، عمرگرایی می نامند.    کزازی به یافت شدن چند نمونه از دو بیتی های خیام در کشتی تایتانیک نیز اشاره کرد و گفت: هیچ نشانه ای از کتاب‌های شعر انگلیسی در این کشتی یافت نشده است و با توجه به اینکه مسافران این کشتی یا از تجار و اهالی سود و سودا بوده اند یا کسانی که زمان و توانی برای اندیشیدن به ادب و فرهنگ نداشته اند، دلیل وجود این دو بیتی ها در این کشتی شاید این بوده است که آنها می دانسته اند که چنین انسان هایی برای خشنود بودن نیازمند خواندن این کتاب هستند، در چنین شرایطی ارزش این دو بیتی ها مشخص می شود.    وی به شهرت اشعار سعدی در چین نیز اشاره کرد و افزود: این اشعار به حدی در چین محبوب افتاده بود که به ترانه مردمی تبدیل شده بود و چنین جایگاهی نشانگر جادوی سخن پارسی و فرهنگ ایرانی است.    کزازی اظهار کرد: تمامی این مثال ها نشان می دهد که ایران سرزمین فر و فروغ و فرزانگی بوده و در جهان بی همتاست، از این رو نازیدن به ایران کاری از سر شیفتگی کور به این سرزمین نیست. مردم اراک نیز می توانند نازشی دوگانه داشته باشند، یکی چونان ایرانی و دیگری چونان اراکی.    به گزارش ایسنا، محمود زمانی قمی استاندار مرکزی نیز در این مراسم با بیان اینکه راز و رمز فراوانی در عالم خلقت نهفته است و یکی از این رازهای بزرگ اینست که خداوند متعال بلافاصله پس از ایجاد عالم و آدم بلافاصله به نعمت قلم، نوشتن و یادگیری اشاره می کند، افزود: با توجه به حکمتی که در عالم خلقت توسط حکیم مطلق اعمال شده است قطعا اگر نعمتی بالاتر و ارزشمندتر از قلم و نعمت یادگیری در عالم وجود موجود بود، به آن اشاره می شد.    وی تصریح کرد: بر این اساس ساحت عالمان، اندیشمندان و هنرمندان از این جهت والا و قابل احترام است که آنان مروجان بزرگترین نعمت خداوند پس از خلقت انسان هستند و استاد کزازی یکی از آنان است.    زمانی قمی کمترین اثر بزرگداشت و تجلیل مقام شامخ عالمان، اندیشمندان و هنرمندان را در جامعه انگیزه زایی برای آینده جامعه جهت طی کردن مسیر این بزرگان عنوان کرد و افزود: تجلیل از چنین بزرگانی از وظایف افراد جامعه است.    وی در ادامه به دیگر بزرگان برخاسته از استان مرکزی همچون پروفسور حسابی نیز اشاره کرد و افزود: نام این دانشمند بزرگ بر تارک آسمان مشاهیر تاریخ بشریت می درخشد.    به گزارش ایسنا، این آیین به همت ابراهیم حسینجانی و با حضور مهندس ایرج حسابی فرزند پروفسور حسابی، جمعی از نخبگان و فرهیختگان و مسئولان استان، فرماندار اراک و منتخبان اراک، کمیجان و خنداب در مجلس شورای اسلامی برگزار شد.    میرجلال‌الدین کزازی استاد دانشگاه، نویسنده، مترجم، شاهنامه‌پژوه و پژوهشگر در حوزه زبان و ادب فارسی است. او از چهره‌های ماندگار فرهنگ و ادب ایران در پنجمین همایش چهره‌های ماندگار به سال ۱۳۸۴ است. اجداد وی در کزاز یکی از روستاهای استان مرکزی می زیسته اند.    انتهای پیام     ,
مجری طرح‌های پل و ابنیه سازمان مهندسی و عمران شهر تهران گفت: پل دوربرگردان غرب به غرب بلوار ارتش، تا پایان شهریورماه سال جاری آماده بهره‌برداری خواهد شد.     به گزارش سرویس شهری ایسنا، مهندس محمدحسن وساق افزود: عملیات نصب عرشه فلزی پل دوربرگردان غرب به غرب بلوار ارتش در پروژه احداث تقاطع‌های غیرهمسطح بلوار ارتش با بزرگراه‌های امام علی(ع) و شهید صیاد شیرازی، از هفته آینده آغاز خواهد شد و پیش‌بینی می‌شود این دور برگردان غیرهمسطح تا پایان شهریورماه سال جاری تحویل شهروندان شود.    وی در تشریح روند پیشرفت عملیات اجرایی در سایر بخش های پروژه، از آغاز عملیات احداث پل اتصال بزرگراه شهید صیاد شیرازی به بلوار ارتش خبر داد و گفت: اجرای این پل 200 متری در مرحله حفاری شمع‌ها است.    وی با بیان آنکه عملیات احداث عرشه جنوبی پل تقاطع بزرگراه شهید صیاد شیرازی با خیابان ولی عصر(اراج) وارد مرحله اقدامات تکمیلی شده است، افزود: عرشه شمالی این تقاطع ظرف یک هفته آینده بتن ریزی خواهد شد.    وساق با اعلام پیشرفت قابل ملاحظه عملیات نصب قطعات بتنی عرشه در پل جنوب به غرب تقاطع بلوار ارتش با بزرگراه امام علی(ع)، از نصب حدود 50 قطعه از سگمنت‌های تشکیل‌دهنده عرشه این پل خبر داد.    به گفته مجری طرح‌های پل و ابنیه سازمان مهندسی و عمران شهر تهران، پیشرفت کلی عملیات اجرایی پروژه تقاطع‌های غیرهمسطح بلوار ارتش با بزرگراه‌های امام علی(ع) و شهید صیاد شیرازی از مرز 40 درصد فراتر رفته است.    بنابراعلام روابط عمومی معاونت فنی و عمرانی شهرداری تهران، پروژه تقاطع‌های غیرهمسطح بلوار ارتش با بزرگراه‌های امام علی(ع) و شهید صیاد شیرازی، شامل 7 دستگاه پل اصلی و رمپ جهتی و 3 دستگاه دوربرگردان غیرهمسطح است و با بهره برداری از آن مجموعه‌ای از گره‌های ترافیکی شمال شرق پایتخت برطرف خواهد شد. پل شرق به غرب و غرب به شرق تقاطع بلوار ارتش با بزرگراه‌های شهید صیادشیرازی و امام علی(ع) به ترتیب در آبان‌ماه و بهمن‌ماه سال گذشته تحویل شهروندان شدند.  به گفته معاون فنی و عمرانی شهرداری تهران، قرار است بهره برداری کامل از این پروژه راهگشای عمرانی در مهرماه سال جاری انجام شود.    انتهای پیام ,
تلویزیون رژیم صهیونیستی به نقل منابع آگاه اعلام کرد که عربستان و کشورهای عرب منطقه آمادگی خود را برای اصلاح طرح صلح عربی در پیام‌هایی به این رژیم اعلام کرده‌اند.  به گزارش خبرگزاری دانشجویان ایران (ایسنا) به نقل از خبرگزاری سوریه، شبکه 10 تلویزیون رژیم صهیونیستی به نقل از برخی منابع غربی گزارش داد که عربستان و کشورهای عرب منطقه در پیام‌هایی به اسرائیل، آمادگی خود را برای اصلاح و اعمال تغییر در بندهایی از طرح صلح عربی اعلام کرده‌اند.  این منابع اظهار داشتند: عربستان و برخی کشورهای حوزه خلیج فارس این پیام‌ها را از طریق فرستادگان بین‌المللی از جمله تونی بلر، نخست وزیر سابق انگیس اطلاع داده‌اند.  طرح صلح عربی از سوی پادشاه پیشین عربستان در سال 2002 در اتحادیه عرب مطرح و تایید شد. اساس این طرح تشکیل دو کشور در مرزهای 1967 با تبادل محدود زمین است.  طبق گزارش این شبکه تلویزیونی، کشورهای عربی در حال حاضر منتظر پاسخ رسمی این رژیم در مورد پیشنهاد اصلاح و تغییر بندهای طرح صلح عربی هستند.  این شبکه تلویزیونی در پایان افزود: بررسی اصلاحات مورد نظر در طرح صلح عربی به محض اینکه کشورهای مذکور پاسخی از سوی اسرائیل دریافت کنند، آغاز خواهد شد و بر اساس نتایج آن مذاکرات با طرف فسطینی ازسرگرفته خواهد شد.  انتهای پیام     ,
رئیس اداره راه و شهرسازی شهرستان شیروان گفت: بارش باران و جریان سیل شب گذشته موجب بسته شدن محور جیرستان به نامانلو شد و هم اکنون این مسیر به صورت کامل باز شده است.    به گزارش گروه دریافت خبرگزاری دانشجویان ایران (ایسنا)، منطقه خراسان‌شمالی، عبدالرضا زراعتکار اظهار کرد: بارش شدید باران موجب خسارت به ابنیه فنی راه روستایی قلجق شده که این مهم سبب انجام تردد سخت در این محور شده است که هم اکنون عوامل راهداری در این مسیر مشغول رسوب برداری و بازگشایی محور هستند‌.    وی با بیان اینکه راه‌های بسته شده نیز در کوتاه ترین زمان توسط عوامل راهداری باز می‌شوند، گفت: هنوز میزان خسارت به این محورها برآورد نشده است.    زارعتکار عنوان کرد: طی اطلاعیه هواشناسی بارش باران و تگرگ و وقوع سیلاب در مناطق مختلف استان دور از انتظار نیست، بنابراین روستاییان از تردد غیر ضروری در محورهای فرعی و اصلی خودداری کنند.  ‌  انتهای پیام   ,
فروش بلیت قطارهای مسافرتی 11 تا 31 خرداد ماه از صبح دوشنبه سوم خرداد ماه آغاز خواهد شد.    به گزارش ایسنا، شرکت رجا اعلام کرده فروش بلیت قطارهای این شرکت از 11 تا 31 خرداد ماه سال 1395، ساعت 8:30 روز دوشنبه 3 خرداد ماه به صورت همزمان از طریق اینترنت و مراکز فروش در سراسر کشور آغاز می‌شود.    بر اساس این اطلاعیه، فروش بلیت قطارهای مسافری کلیه محورها از طریق سامانه‌ی اینترنتی و نمایندگی‌های سراسر کشور به طور یکسان و همزمان انجام خواهد شد.    به گزارش ایسنا، شرکت راه آهن از آذر ماه سال گذشته به شرکت های ریلی اجازه داده نرخ بلیت قطار را شناور کنند و در این راستا شرکت ها می‌توانند در ایامی که آمار سفرها پایین است نسبت به ارائه تخفیف در نرخ بلیت اقدام کنند و در ایام پیک تا 20 درصد نرخ‌ها را افزایش دهند.    این سیاست راه آهن مقدمه‌ای بر آزادسازی نرخ بلیت تصور می‌شود که شاید در ماه های آینده به خود شکلی رسمی بگیرد.    انتهای پیام ,
‌رئیس سازمان صنعت، معدن و تجارت مازندران گفت: مشوق‌های صادراتی با وجود توسعه صادراتی استان مازندران در نظر گرفته نشده است.    به گزارش خبرگزاری دانشجویان ایران(ایسنا)، منطقه مازندران، محمد محمدپور عمران در نخستین نشست مشترک شورای برنامه ریزی و توسعه استان‌‎های منطقه یک کشور ‌در ساری گفت: در سال 94 ابتدا با برگزاری 155 جلسه در کمیته تسهیل برای 300 واحد اقتصادی کارگشایی صورت گرفت.    وی افزود: 168 واحد تولیدی در سال 94 با 660 میلیارد تومان سرمایه گذاری در مازندران راه اندازی شد.    رئیس سازمان صنعت، معدن و تجارت مازندران با اشاره به اینکه استان مازندران در ایجاد شغل صنعتی رتبه هفتم کشور را دارد، تصریح کرد: نتیجه تجربه دنیا در رونق اقتصادی کاهش نرخ بهره بانکی تا حد صفر درصد، تحریک تقاضا برای خرید کالای داخلی، تقویت پول داخلی و افزایش منابع دولت است که باید به آن توجه کرد.    وی با بیان اینکه با واقعی شدن نرخ ارز نیاز به تعرفه در تولیدات نداریم، افزود: در چهار‌چوب سیاست اقتصاد مقاومتی، کاهش بهره بانکی و کاهش نرح جریمه و واقعی شدن نرخ ارز باید صورت گیرد.    محمدپور اظهار کرد: متاسفانه از اعتبارات صنعتی استان مازندران سهم صنعت در سال گذشته 26 درصد اختصاص یافت و برای تشویق صادرات در استان مشوقات در نظر گرفته نشده است.    وی افزود: در استان‌های شمالی کمبود زمین، کمبود گاز و برق برای صنایع بزرگ و وجود سیاست فاصله محوری در حفظ محیط زیست به جای ضابطه محوری از موانع رونق صنعت است.    محمد پور برای رونق صادرات خواستار ‌تقویت ناوگان حمل ونقل در دریای خزر شد.    وی افزود: صادرات محصولات لبنی برای اولین بار از مازندران به روسیه در پاسخ به واردات از روسیه انجام شد.    این مسئول با اعلام اینکه مجوز زیست محیطی برای پروژه زغال سنگ البرز مرکزی صادر شده است، بیان کرد: انتظار داریم با کمک دولت بتوانیم سه برابر دوران طلایی البرز مرکزی تولید زغال و کک سازی در این مجموعه صورت دهیم.  ‌  انتهای پیام   ,
رییس کل سازمان نظام پزشکی درخصوص تصویب تعرفه‌های خدمات سلامت به اسحاق جهانگیری، معاون اول رییس جمهور برای دومین بار نامه نوشت.     به گزارش سرویس سلامت ایسنا ، در نامه علیرضا زالی، خطاب به اسحاق جهانگیری آمده است: ضمن عرض احترام و تبریک اعیاد شعبانیه پیرو نامه 95/2/15 اینجانب به حضرتعالی به دلیل نگرانی های فزاینده روزهای اخیر جامعه پزشکی در خصوص پاره‌ای اخبار مسموع ولو غیر رسمی در رابطه با تعرفه های سال 95 ، به ویژه در رابطه با بخش خصوصی، اینجانب در فاصله زمانی کوتاه مجددأ مجبور شدم مصدع اوقات گردم، به استحضار می رساند روند تصویب و ابلاغ تعرفه های خدمات سلامت در سال 1395 متاثر از شرایطی است که در صورت عدم عنایت مقتضی، به احتمال زیاد شرایط ارائه خدمات سلامت به عنوان یکی از اساسی ترین حقوق آحاد جامعه را با چالش هایی مواجه می نماید. حضرتعالی و سایر همکاران خدوم در هیئت دولت به خوبی به اهمیت جامعه سالم و نقش اساسی آن در توسعه اقتصادی و انسانی وقوف دارید. از طرف دیگر بخش سلامت علیرغم نقش سازنده مذکور تا همین چند سال پیش معمولا به صورت منطقی و مقتضی مورد عنایت قرار نداشت و همواره یکی از گلوگاه های مورد بحث در آن تعرفه گذاری خدمات سلامت بوده است.    در ادامه این نامه همچنین عنوان شده است:    در سال 1392 با روی کار آمدن دولت تدبیر و امید در نخستین گام بحث تعرفه ها با رویکردی منطقی مورد توجه دست اندرکاران محترم قرار گرفت و این مهم امید افقی روشن در بحث تعرفه های خدمات سلامت را پیش روی فعالان و نقش آفرینان سلامت قرار داد. رشد مطرح شده برای تعرفه های سال 93 موجب ایجاد امید و رضایت نسبی ارائه دهندگان سلامت را فراهم آورد، ولیکن روند تعرفه گذاری در سال بعد به ویژه با تغییراتی که در مصوبه شورای عالی بیمه خدمات درمانی بوجود آمد تا حدودی دچار اختلال شد.  این امر در سال پیش رو با توجه به معضلات مبتلا به قبلی ارائه دهندگان خدمات سلامت به ویژه در بخش خصوصی از اهمیت و حساسیت مضاعف برخوردار می باشد.    رییس سازمان نظام پزشکی، ضمن اشاره به مشکلات ارائه دهندگان خدمات سلامت، ادامه می دهد:     1- بحث قیمت واقعی خدمات سلامت به ویژه در حوزه های ویزیت، هتلینگ بیمارستانها، ارزش ریالی کا و شکاف قابل ملاحظه آن با تعرفه های مصوب سالیانه خدمات سلامت. طی سالهای گذشته مطالعات کارشناسان و خبرگان مدیریت و اقتصاد سلامت بیانگر هزینه تمام شده خدمات مختلف سلامت می باشد که به گواه مطالعات مذکور همیشه بین هزینه تمام شده با تعرفه مصوب، شکاف قابل ملاحظه ای وجود داشته است. از طرف دیگر این شکاف با توجه به روند فزاینده تورم طی سالهای اخیر بیشتر شده و در صورت عدم ترمیم شرایط سختی برای ارائه خدمات مکفی با کیفیت مطلوب به وجود می آورد.    2- در بحث بیمارستانها، هزینه های حقوق و دستمزد کارکنان محترم معمولا رقم قابل توجهی بین 55 تا 65٪ از هزینه های سالیانه را تشکیل می دهند که در صورت در نظر گرفتن رشد حداقل 12٪ حقوق و دستمزد برای سال 1395 انتظار می رود که در بخش هزینه های پرسنلی با رشدی مضاعف مواجه شود. از طرف دیگر هزینه های تعمیرات، نگهداری و نیز استهلاکات در موسسات و مراکز تشخیصی و درمانی و بیمارستانها با هیچ سازمان و تشکیلات دیگری قابل قیاس نبوده و ارقام آن قابل توجه می باشد. این امر در خصوص آزمایشگاه ها، مراکز تصویربرداری پزشکی، مراکز جراحی محدود و بیمارستان ها که دائما و به صورت شبانه روزی و در تمام ایام سال مشغول ارائه خدمت هستند بسیار مشهود است.    3- البته در ارقام مذکور تنها بحث حقوق پایه مطرح بوده و مسلما بحث مزایا و تسهیلات و پاداش و ... نیز بطور مضاعف هزینه های تحمیلی خواهد داشت.    4- در بخش خصوصی تنوع قراردادهای انعقادی توسط بیمه های سلامت به ویژه بیمه های تکمیلی به گونه ای است که حتی تعرفه های مصوب - که فاصله ی قابل ملاحظه با قیمت تمام شده دارد- نیز به طور سلیقه ای دستخوش تغییرات کاهشی می شود و این امر به ویژه در خصوص ویزیتها- در هر دو بخش سرپایی و بستری- و کای جراحی، بیهوشی، داخلی، آزمایشگاه و رادیولوژی و سایر خدمات بسیار نگران کننده است. بعنوان نمونه بسیاری از بیمه های تکمیلی در حال حاضر با آزمایشگاهها و مراکز تصویر برداری با ارزش 140000 ریال برای هر کا قرارداد بسته اند. در صورتی که کای مصوب خدمات مذکور 170000 ریال بوده و همین کای مصوب نیز با قیمت واقعی آن فاصله قابل توجهی دارد.    5- شرایط جاری به گونه ای است که تاخیر زمانی قابل ملاحظه همراه اعمال کسورات سنگین عملا به چالشی قابل ملاحظه برای ارائه دهندگان خدمات سلامت مواجه شده و بسیاری از آنان به منظور حفظ و تداوم ارائه خدمات مجبور به اخذ تسهیلات و وام نموده اند که بعضا با ترازهای مالی منفی مواجه شده اند.    در ادامه نامه رییس کل سازمان نظام پزشکی به معاون اول رییس جمهور عنوان شده است:    برآیند آنچه که در بالا اشاره شد، دارای تبعات غیرقابل جبران برای نظام سلامت بوده که شاید اولین آنها کاهش سطح انگیزه برای ارائه ی خدمات با کیفیت و نیز سرمایه گذاری در بخش سلامت باشد. این امر در درازمدت برای وضعیت سلامت جامعه چندان مطلوب نخواهد بود.    مزید استحضار حضرتعالی بسته پیشنهادی شورایعالی نظام پزشکی برای بخش خصوصی که در آبان ماه سال گذشته به وزارت محترم بهداشت، درمان و آموزش پزشکی ارائه گردید که در آن بسته تلاش شد ملاحظات اقتصادی کشور ملحوظ نظر قرار گیرد و به دلیل نگرانی دولت در رابطه با ایجاد فاصله بین بخش خصوصی و بخش دولتی، با توجه به اینکه در بسته ی پیشنهادی سازمان نظام پزشکی رشد منطقی و متوازن در نظر گرفته شده است، به نظر می رسد نگرانی در این مورد موضوعیت ندارد. ضمنا به استحضار می رساند از آنجا که کمبود منابع بیمه ای پایه در رشد تعرفه ها همواره به عنوان عامل مداخله گر مطرح بوده است و با امعان نظر به اینکه رشد تعرفه های بخش خصوصی بار مالی قابل توجهی برای بیمه های پایه بدنبال نخواهد داشت، امیدوارم این مسئله نیز در تصویب تعرفه ی بخش خصوصی مد نظر قرار گیرد.    اینجانب به نمایندگی از جامعه ارائه دهندگان خدمات سلامت از حضرتعالی و دیگر دلسوزان هیئت دولت که دغدغه ارتقای سطح سلامت مردم را دارند، استدعا دارم ملاحظات فوق الذکر را در تصویب و ابلاغ تعرفه های خدمات سلامت در سال 1395 را مورد عنایت قرار گیرد.    انتهای پیام ,
دوره تخصصی تربیت مدرس زبان فارسی به غیر فارسی زبانان با پذیرش 30 فراگیر واجد شرایط و با حضور استادان زبان شناسی و آزفا در بنیاد سعدی آغاز به کار کرد.    به گزارش ایسنا، بنا بر اعلام، این دوره تخصصی با هدف تربیت مربیان آموزش زبان فارسی به غیرفارسی زبانان و به منظور بالابردن سطح کیفی این شیوه آموزشی و ارتقای مهارت های حرفه ای فارغ التحصیلان واجد شرایط، در قالب دو کلاس 15 نفره و با تدریس استادان زبان شناسی و آزفا از دانشگاه های علامه طباطبایی و الزهرا (س) در حال برگزاری است.    شرکت کنندگان در اولین دوره تخصصی، 50 ساعت کلاس آموزشی را با موضوعات آشنایی با نظام زبان فارسی و زیر نظام‌های آن و کارگاه روش تدریس مهارت خواندن و واژه ، از 29 اردیبهشت تا هفتم خرداد در روزهای چهارشنبه، پنجشنبه و جمعه، صبح تا عصر می گذرانند.    کارگاه‌های روش تدریس مهارت شنیدن و تلفظ، روش تدریس مهارت صحبت کردن و مکالمه و روش تدریس مهارت نوشتن و دستور نیز که سه موضوع دیگر از بخش تخصصی در این دوره آموزشی است، به زودی برگزار خواهد شد.    فراگیران پذیرفته شده در این دوره، پس از گذراندن بخش تخصصی که شامل پنج موضوع آموزشی است، گواهینامه معتبر آموزشی از بنیاد سعدی دریافت می کنند.    همچنین بخش تکمیلی نخستین دوره تربیت مدرس زبان فارسی بنیاد سعدی که شامل پنج موضوع آموزشی است، در تابستان، پاییز و زمستان سال‌ جاری برگزار خواهد شد.     آموزش      آموزش   انتهای پیام ,
کوین اسپیسی - بازیگر مشهور هالیوود - در یک مراسم خیریه در کن گفت: در فیلم‌های خارجی دو چیز وجود دارد که ترامپ بیش از همه از آن‌ها متنفر است؛ خارجی‌ها و خواندن.    به گزارش ایسنا، خبرآنلاین آورده است: کوین اسپیسی در جریان استندآپ روتین در جشنواره فیلم کن به دونالد ترامپ حمله کرد و نامزد احتمالی جمهوری‌خواهان در انتخابات ریاست‌جمهوری آمریکا را بیماری نامید.    بازیگر خانه پوشالی که در جریان یک رویداد خیریه برای جمع‌آوری پول برای ایدز شرکت کرده بود، به حاضران در رویداد گفت: شارون استون که معمولا اجرای این برنامه را برعهده دارد درگیر نبرد با یک بیماری است، بنابراین نتوانست که این کار را برعهده بگیرد. او در ادامه افزود: نام این بیماری دونالد ترامپ است.    البته حملات اسپیسی به ترامپ به اینجا هم ختم نشد. او در ادامه گفت: در فیلم‌های خارجی دو چیز وجود دارد که ترامپ بیش از همه از آن‌ها متنفر است؛ خارجی‌ها و خواندن. بازیگر برنده دو جایزه اسکار ادامه داد: دونالد ترامپ احتمالا اینجا را خیلی دوست دارد، چون اینجا پر از کازینوهای ورشکسته است.    بر اساس این گزارشدر این مراسم یک حراجی ویژه هم برگزار شد که آیتم‌های آن یک نقش بدون دیالوگ در سریال خانه پوشالی و اقامت یک هفته‌ای در منزل لئوناردو دی‌کاپریو بود.    اسپیسی نقش کوتاه بدون دیالوگ در سریال خانه پوشالی که خود در آن ایفاگر نقش رئیس‌جمهور فرانک آندروود است را 500 هزار یورو و اقامت یک هفته‌ای برای 12 نفر در خانه دی‌کاپریو واقع در پالم‌اسپرینگز را به قیمت 300 هزار یورو حراج کرد.    انتهای پیام ,
عناوین روزهای هفته ملی بدون دخانیات از سوی مرکز سلامت محیط وکار معاونت بهداشت اعلام شد.     به گزارش سرویس سلامت ایسنا ، مصرف بی‌رویه محصولات دخانی به ویژه قلیان در جوانان، نوجوانان، زنان و در برخی از محافل خانوادگی بزرگترین دغدغه متولیان سلامت در این زمینه را فراهم می سازد. میزان مواجهه با دود در هر وعده مصرف قلیان معادل استعمال 100-80 نخ سیگار اعلام شده است. آلودگی تنباکوهای معطر به ترکیبات سرطان زای قطعی همچون بنزن، فلزات سنگین وهمچنین آلوده شدن آنها در زمان آماده سازی، به برخی از مواد روانگردان این دغدغه را دو چندان ساخته است.    از این رو مقرر شده فعالیت ها و اقدامات روز جهانی و هفته ملی بدون دخانیات در سال جاری بر موضوع قلیان، عوارض ناشی از مصرف و راهکارهای کنترل و کاهش این محصول متمرکز شود.    بنابر گزارش روابط عمومی معاونت بهداشت وزارت بهداشت، با توجه به اهمیت موضوع شعار امسال روز جهانی بدون دخانیات با عنوان (قلیان، سمی برای سلامت خانواده) و روزهای هفته با عناوین زیر نامگذاری شده است.    به این ترتیب، روز سه شنبه، چهارم خرداد با نام جوانان علیه قلیان و روز چهارشنبه پنجم خردادماه، قانون علیه قلیان نام گذاری شده است. روز‌های ششم، هفتم و هشتم خرداد نیز به ترتیب با عناوین قلیان و سرطان، آموزه‌های دینی علیه قلیان و اماکن عمومی عاری از قلیان نامیده شده است. همچنین روزهای نهم و دهم خرداد نیز به نام خانواده علیه قلیان و بسته بندی ساده محصولات دخانی توسط مرکز سلامت محیط وکار معاونت بهداشت عنوان شده است.    انتهای پیام ,
دبیرکل ناتو تاکید کرد این ائتلاف به دنبال آغاز جنگ سرد جدیدی با روسیه نیست.  به گزارش خبرگزاری دانشجویان ایران (ایسنا)، به نقل از خبرگزاری راشاتودی، ینس استولتنبرگ، دبیرکل ناتو گفت: ما روسیه را می بینیم که به شدت بر روی نیروهای مسلح خود سرمایه گذاری می کند. ناتو نیز به این مساله واکنش نشان داده و به دنبال تقویت نیروهای خود است و تلاش می‌کند تا از افزایش درگیری ها بپرهیزد و مذاکراتی را با این کشور آغاز کند.  وی همچنین بر این مساله تاکید کرد که ائتلاف ناتو هیچ تهدید مستقیمی را علیه اعضای خود نمی‌بیند.  دبیرکل ناتو ادامه داد: این یک همکاری استراتژیک نیست که ما می خواستیم پس از جنگ سرد ایجاد کنیم. این حتی یک تقابل هم نیست. ما نمی‌خواهیم جنگ سرد جدیدی را آغاز کنیم.  وی با اشاره به تمایل ناتو در تقویت کشورهای شرقی اروپا گفت: این مساله مشخص و واضح است که ناتو از متحدانش در مقابل هرگونه تهدیدی حمایت می کند. این پیام اصلی ناتو است.  دبیرکل ناتو همچنین گفت: تصمیمات درباره حضور ناتو در کشورهای شرقی اروپا در جریان نشست آتی در ژوئیه 2016 و در ورشو، لهستان اتخاذ می شود.  انتهای پیام ,
فرودگاه‌های تهران صبح روز جمعه 14 خرداد برای چهار ساعت بسته می‌شوند.    به گزارش ایسنا، شرکت فرودگاه‌های کشور اعلام کرده همزمان با برگزاری مراسم سالگرد ارتحال بنیانگذار جمهوری اسلامی ایران حضرت امام خمینی(ره)، پروازهای فرودگاه‌های تهران به مدت 4 ساعت تعطیل می‌شوند.    بر اساس اعلام سعید اکبری، معاون عملیات هوانوردی شرکت فرودگاه‌ها و ناوبری هوایی ایران روز 14 خرداد ماه از ساعت 7 و 45 دقیقه تا 12 ظهر فرودگاه‌های بین‌المللی امام خمینی(ره)، مهرآباد و پیام تعطیل خواهند بود.    تعطیلی فرودگاه‌های مذکور به تمامی شرکت‌های هواپیمایی داخلی و خارجی اعلام شده است.    شرکت‌های هواپیمایی موظف هستند برنامه پروازی خود را به‌گونه‌یی تنظیم کنند که برای ساعات مذکور بلیتی صادر نشود. همه پروازهای پیش از ۷:۴۵ و بعد از ساعت 12 روز 14 خرداد طبق برنامه اعلام شده از سوی شرکت‌های هواپیمایی انجام خواهد شد.    انتهای پیام ,
محمدعلی معلم دامغانی رییس فرهنگستان هنر به مناسبت میلاد منجی عالم بشریت، امام زمان (عج) دو قطعه شعر به پیشگاه حضرت ولی‌ عصر (عج) تقدیم کرد.    به گزارش ایسنا، متن شعرهای معلم دامغانی در پی می‌آید:  چشم نرگس روشن ای گل آمدی    از تو خرم گلشن ای گل آمدی    تا تو زی عالم کنی پا در رکاب    کرده دریا جوشن ای گل آمدی    منتظران را به لب آمد نفس    ای ز تو فریاد به فریاد رس        ***        جان جهان کجایی جان جهان کجایی    بر ما جهان سر آمد وقت است اگر بیایی    ای‌ شاه شاه شاهان سلطان بی پناهان    خورشید صبحگاهان وقت است اگر برآیی    چند از شبان تیره خشم شبان خیره    ای دست و تیغ چیره دستی اگر گشایی    داد از خران زرتشت خیل کتاب بر پشت    خلق ز حق فرامشت وین مایه حق نمایی    بیداد قریه را سوخت فانوس گریه افروخت    سر بر کن ای کدیور تنها تو کدخدایی      انتهای پیام ,
محمد مهدی عسگرپور (تهیه‌کننده و کارگردان سینما) در کنار جمشید مشایخی، لاله اسکندری، مهدی امینی‌خواه و مهدی زمینه پرداز مهمان ویژه‌برنامه نیمه شعبان شبکه دو می‌شوند.    به گزارش ایسنا، ویژه برنامه بشارت به صورت زنده و به مناسبت جشن نیمه شعبان با بخش‌های متنوعی میزبان مخاطبان خود می‌شود. در این مجال سعی شده تا با دعوت از خانواده معزز شهدای مدافع حرم، تدارک بخش‌های کار‌شناسی و همچنین حضور هنرمندان مختلف اعم از بازیگران، خوانندگان و چهره‌های ورزشی ضمن ایجاد فضایی معنوی، لحظاتی شاد و فرح‌بخش برای بینندگان فراهم شود.  حضور خانواده شهید مدافع حرم، حسین مشتاقی که در منطقه خان طومان سوریه حین مبارزه با تروریست‌های تکفیری به شهادت رسید، یکی از بخش‌های قابل توجه این ویژه برنامه است.    بنا بر این گزارش، مهدیه الهی قمشه‌ای و حشمت الله قنبری نیز از جمله کارشناسانی هستند که در این برنامه حضور خواهند داشت. مهدی شکوهی، غلامرضا صنعتگر، امین رازدان، حجت اشرف زاده، نیما شمشادی، رحمان عرب عامری، علیرضا بهلولی نیز از جمله خوانندگانی هستند که در کنار مهدی رجب‌زاده، فوتبالیست کشورمان به این برنامه دعوت شده اند.    بشارت کاری از گروه خانواده و فرهنگ به تهیه کنندگی امیرحسین شرافتی نژاد و محمد نبهان بوده و اجرای آن را نیما کرمی و محمد نبهان بر عهده دارند.    آغاز این ویژه برنامه شنبه یک خرداد ماه در ساعت‌های 21 و 23:15 دقیقه خواهد بود.  همچنین در روز یکشنبه، 2 خرداد مصادف با نیمه شعبان، ساعت 11، 19:30 و 21 بخش‌های بعدی این ویژه برنامه به روی آنتن شبکه دو خواهد رفت.    انتهای پیام ,
رییس فیفا قهرمانی تیم استقلال خوزستان را به هواداران و مسوولان این تیم تبریک گفت.  به گزارش ایسنا به نقل از فدراسیون فوتبال، جیانی اینفانتینو – رئیس فدراسیون بین المللی فوتبال در نامه ارسالی خود به مهدی تاج نوشت: جا دارد تا از این فرصت استفاده کرده و صمیمانه به تیم استقلال خوزستان در راستای دستیابی به عنوان قهرمانی و کسب چنین دستاورد عظیمی تبریک بگویم.  وی در ادامه افزود: کسب این عنوان با حمایت تمام دست اندرکاران صورت گرفته است و بر این اساس پیام تبریک من برای تمام بازیکنان، سرمربی، اعضای کادر فنی و پزشکی و تمام هواداران استقلال خوزستان است.  رئیس فیفا در پایان خاطر نشان کرد: من از طرف تمام اعضای خانواده فوتبال از باشگاه استقلال خوزستان و فدراسیون شما به خاطر کمک به گسترش پیام مثبت فوتبال به جهانیان تشکر و قدردانی می کنم.    انتهای پیام ,
مدیرکل آموزش و پرورش استان فارس گفت: چهاردهمین کنفرانس ریاضی کشور، شهریورماه امسال به میزبانی این اداره کل در شیراز برگزار می‌شود.   به گزارش خبرنگار آموزش و پرورش خبرگزاری دانشجویان ایران(ایسنا) منطقه فارس، حمیدرضا آذری شنبه اول خرداد در جمع خبرنگاران گفت: تقبل برگزاری کنفرانس‌های ملی، تنها منوط به حل مسائل مالی نیست بلکه داشتن برنامه‌ریزی دقیق و توان و انسجام کافی، از ضرورت‌ها است.    آذری با اشاره به اینکه طی دوسال گذشته در دولت تدبیر و امید بیشترین سمینارها و گردهمایی‌های کشوری در استان فارس برگزار شده است، گفت: اعتقادمان این است که باید با سایر دستگاه‌ها تعامل داشته باشیم و در کنار آن به تقویت NGOها هم بپردازیم.    وی با بیان اینکه آموزش و پرورش فارس تا کنون دو سازمان و مرکز مردم نهاد در استان راه‌اندازی کرده است، گفت: اولین مرکز ویژه فرهنگیان زن سرپرست خانواری است که به هر دلیل همسر خود را از دست داده‌اند و هدف آن توانمند ساختن این بانوان و ارائه کمک‌هایی در زمینه‌های مشاوره حقوقی، رشد علمی، اخلاقی و اجتماعی این بانوان و فرزندانشان است.    مدیرکل آموزش و پرورش فارس ادامه داد: یک سازمان مردم نهاد نیز با هدف کمک به دانش آموزان استثنایی فارس راه‌اندازی شده است که از این طریق بتوان این دانش آموزان را تحت حمایت‌های لازم قرار داد.    آذری تنها راه نجات کشور را کوچک سازی بدنه دولت دانست و با بیان اینکه امروز در ایران 100 درصد امور دولتی است، گفت: در دولت هم، همه چیز به صورت متمرکز پیگیری و اداره می‌شود، لذا راهی به جز ایجاد و توسعه‌ فعالیت‌های مردم‌نهاد وNGOها وجود ندارد.    آذری در تشریح منافع ایجاد این سازمان‌های مردم نهاد گفت: این مراکز می‌توانند کمک کنند تا مسائل و مشکلات را خارج از بروکراسی‌های رایج و با انگیزه و علاقه بیشتر و هزینه‌ای کمتر حل کرد، لذا باید انجمن‌های علمی در کشور رشد یابند و به بخش خصوصی اهمیت دهیم و توجه داشته باشیم که رده‌های پائین‌تر هم می‌توانند مسائل بزرگی را حل کنند.    وی با تاکید بر لزوم توجه به نظر و راهکارهای معلمان، دانش آموزان و اولیاء در تعیین محتواهای کتب درسی و آموزشی، گفت: هدف از راه‌اندازی مدارس تیزهوشان جذب بچه‌های توانمند در علوم پایه بود ولی امروزه شاهدیم همه به دنبال علوم تجربی هستند و این مصیبتی است که کشور به آن دچار شده و در سال‌های آینده کشور را دچار مشکل می‌کند.    آذری بر لزوم فراگیری آموزش‌های لازم توسط معلمان، خصوصا معلمین جدیدالاستخدام در دوره ابتدایی تاکید و اضافه کرد: نظریات انجمن‌های تخصصی مثل انجمن معلمان ریاضی و ارائه مشاوره به قانونگذاران توسط این انجمن‌ها می‌تواند گره‌گشای بسیاری از مسائل و مشکلات آموزشی و پرورشی در کشور باشد.    انتهای پیام   ,
رییس سازمان صنعت معدن و تجارت آذربایجان شرقی گفت: بر اساس برنامه ریزی ها، آنچه بر اساس سند توسعه و چشم انداز موظف به تحقق آن هستیم رسیدن به صادرات کالاهای غیر نفتی به میزان سه میلیارد دلار از استان هستیم.    به گزارش خبرگزاری دانشجویان ایران (ایسنا) منطقه آذربایجان‌ شرقی، حسین نجاتی در جمع خبرنگاران از برگزاری مستمر و تاثیر گذار کارگروه توسعه صادرات غیر نفتی استان خبر داد و افزود: در جهت تحقق اهداف اقتصاد مقاومتی نیم میلیارد دلار از سهم کل صادرات غیر نفتی کشور به آذربایجان‌شرقی تفویض شده است .    وی ادامه داد: آنچه از پتانسیل های صنعتی معدنی و تجاری استان بر می آید، می توان به تحقق این سهم امیدوار بود.    وی اظهار کرد: صنایع معدنی به ویژه سنگ‌های تزئینی، صنایع شیمیایی، فرش و صنایع دستی، صنایع فلزی، کشاورزی همگی جزو صنایع مزیت‌دار استان است.    نجاتی تاکید کرد: می‌توان با ایجاد رونق تولید در این بخش‌های مختلف صنعت و تقویت صادرات محصولات تولیدی رقم پیش بینی شده صادرات غیر نفتی استان را محقق کرد.    در سال گذشته بیش از دو میلیارد دلار انواع کالاهای صادارتی از استان به کشورهای مقصد صادر شده است.    انتهای پیام ,
بنیاد حفظ آثار و نشر ارزش‌های دفاع مقدس در آستانه سالروز آزادسازی خرمشهر در بیانیه‌ای،با گرامیداشت روز ملی مقاومت،ایثار و پیروزی؛سوم خرداد سالروز حماسه آزادسازی خرمشهر را فرصتی برای بازنمایی روح مقاومت و مجاهدت ملت ایران در تداوم انقلاب اسلامی و عبور از گذرگاه‌های خطیر تاریخ برای دستیابی باه اهداف و آرمان‌های بلند نظام و پیشرفت و تعالی کشور دانست.    به گزارش ایسنا، در این بیانیه آمده است: در ابتدای این بیانیه آمده است:عملیات غرورآفرین بیت‌المقدس که حماسه فتح و آزادسازی خرمشهررا در سوم خرداد سال 1361 رقم زد، نقطه عطف سرنوشت‌سازی در روند جنگ تحمیلی 8 ساله و دفاع مقدس ملت ایران به شمار می‌رود که در ادامه با تغییر موازنه قدرت و ابتکار عمل در صحنه نبرد به نفع رزمندگان اسلام، توانایی ماشین جنگی صدام و حمایت‌های همه جانبه و فراگیر ابرقدرت‌های غرب و شرق و همراهی ارتجاع عرب از حزب بعث عراق، در عرصه مقابله با انقلاب اسلامی مورد تردید جدی قرار گرفت.    این بیانیه می‌افزاید: تداوم ایستادگی و مقابله سلحشورانه رزمندگان اسلام در دفاع مقدس به ویژه پس از آزادسازی خرمشهر و بیرون راندن تدریجی اشغالگران و متجاوزین بعثی از سرزمین مقدس ایران نه تنها آرزوی شوم استکبار جهانی در سقوط نظام جمهوری اسلامی را برآورده نساخت بلکه سرانجام با پذیرش قطعنامه 598 و سربلندی ملت ایران در این جنگ نابرابر، فرهنگ مقاومت و پایداری فرزندان انقلاب و امام خمینی (رحمة الله علیه) به الگوی ملت‌های منطقه و جوامع استکبارستیز در اقصی نقاط جهان تبدیل شد.    این بیانیه در ادامه، بازاندیشی و بازخوانی حقایق و واقعیت‌های حماسه مقاومت و دفاع مقدس ملت ایران به ویژه عملیات آزادسازی خرمشهر و دیگر مناطق اشغالی از لوث وجود متجاوزین را، رسالت مستمر و فراموش ناشدنی در قبال نسل‌های متوالی جوان کشور قلمداد و آورده است: سرافرازی و سربلندی ایران اسلامی که باگذشت حدود سه دهه از دفاع مقدس هشت ساله، جایگاه ممتاز، شکوهمند و تأثیرگذار فرامنطقه‌ای جمهوری اسلامی را به واقعیت انکارناپذیر دوره معاصر تبدیل کرده است مرهون حماسه همیشه جاری مقاومت، ایثار و فداکاری شهدا، ایثارگران و رزمندگان اسلام بر پهنه این کشور است که بر بلندای آن نام فاتحان عملیات بیت‌المقدس و آزادسازی خرمشهر می‌درخشد.    در پایان این بیانیه، بنیاد حفظ آثار و نشر ارزش‌های دفاع مقدس با تعظیم به مقام شامخ امام راحل(رحمة الله علیه) و شهیدان گرانقدر حماسه آزادسازی خرمشهر و پاسداشت روز ملی مقاومت، ایثار و پیروزی با دعوت از اقشار و آحاد مختلف ملت ایران به ویژه جوانان غیور برای حضور پرشور در آیین‌های گرامیداشت این رخداد تاریخ‌ ساز تأکید کرده است: دشمنان کینه‌ توز و قسم‌ خورده انقلاب اسلامی به ویژه طاغوت اعظم شیطان اکبر آمریکای جنایتکار باید بدانند ملت حماسه‌ ساز ایران و فرزندان انقلابی آن در ارتش، سپاه و سایر نیروهای مسلح غیور و شجاع کشور با تبعیت از ولایت فقیه و فرماندهی خلف صالح رهبرکبیرانقلاب اسلامی، حضرت امام خامنه‌ای عزیز(مدظله العالی) با وحدت، یکپارچگی، عزم و اراده انقلابی در مقابله با تهدیدات استکبارجهانی و صهیونیسم بین المللی در میدان‌های سخت، نیمه سخت و نرم و در تمامی عرصه‌های اجتماعی، سیاسی، اقتصادی، فرهنگی و.... از آمادگی همه‌جانبه و مقتدرانه برخوردار بوده و به آنان هشدار می‌دهند هرگونه اشتباه محاسباتی و خطای راهبردی را با پاسخ قاطعانه، کوبنده و پشیمان کننده مواجه خواهند ساخت.    انتهای پیام   ,
استاندار کرمان از آماده شدن طرح استانی اقتصاد مقاومتی خبر داد و بیان کرد: این طرح در ستاد استان ارائه شده و امیدواریم بتوانیم مرحله به مرحله پروژه های این طرح را دنبال کنیم.    به گزارش خبرنگار خبرگزاری دانشجویان ایران(ایسنا)، منطقه کویر، علیرضا رزم حسینی، پیش از ظهر امروز در بازدید از روند مرمت و بازسازی خانه حاج آقاعلی رفسنجان با تشکر از رییس جمهور در سفر به استان کرمان اظهار کرد: علاوه بر کارهای مهم و تاثیرگذار در این سفر از جمله طرح های انتقال آب به استان، یکی از اقدامات خوبی که صورت گرفت، انتخاب استان کرمان به عنوان پایلوت اقتصاد مقاومتی در کنار لرستان و آذربایجان شرقی بود.    عالی ترین مقام اجرایی دولت در استان کرمان افزود: این امر می تواند شرایط خوبی را به وجود آورده و باعث کاهش و رفع موانع برای سرمایه گذاران باشد.    رزم حسینی تصریح کرد: همچنین پایلوت اقتصاد مقاومتی می تواند آثاری مانند خانه حاج آقاعلی را به ثروتی ماندگار و به روز تبدیل کند.    وی از آماده شدن طرح استانی اقتصاد مقاومتی خبر داد و بیان کرد: این طرح در ستاد استان ارائه شده و امیدواریم بتوانیم مرحله به مرحله پروژه های این طرح را دنبال کنیم.    استاندار کرمان در ادامه گفت: شهرستان رفسنجان می تواند در کنار صنعت پسته، گردشگری را نیز رونق بدهد و این توان را دارد.    وی همکاری مردم رفسنجان در بازسازی خانه حاج آقاعلی را خواستار شد و وعده داد برای قدردانی از زحماتی که در این خانه کشیده می شود، باز هم از این مجموعه بازدید کند.    انتهای پیام ,
زمان و مکان تشییع پیکر پرویز کلانتری مشخص شد.    خانواده‌ی این هنرمند در آخرین تماس خبرنگار ایسنا، اعلام کرد که پیکر پرویز کلانتری ساعت 9 صبح روز دوشنبه، سوم خردادماه از مقابل خانه‌ی هنرمندان ایران تشییع می‌شود.    قرار است او پس از برگزاری مراسم تشییع، در قطعه هنرمندان بهشت زهرا (س) به خاک سپرده شود.    به گزارش ایسنا، آذرماه 1393 بود که پرویز کلانتری - نقاش و تصویرگر پیشکسوت - به‌دلیل عارضه‌ی مغزی به بیمارستان منتقل و در بخش مراقبت‌های ویژه بستری شد. 10 روز پس از این اتفاق، چند لخته خون در قلب کلانتری گرفتگی ایجاد کرد و روند درمان و بستری شدنش در بیمارستان طولانی‌تر شد. پس از به ثبات رسیدن وضعیت کلانتری، با نظر پزشکان معالج، او را به خانه منتقل کردند. این هنرمند شامگاه 31 اردیبهشت‌ماه در سن 85 سالگی در خانه‌اش برای همیشه خاموش شد.    انتهای پیام ,
مدیر کل کمیته امداد امام خمینی (ره) آذربایجان شرقی با اشاره به اینکه 47 درصد از مددجویان به دلیل فوت سرپرست و 43 درصد نیز به علت از کارافتادگی، معلولیت و بیماری سرپرست خانوار تحت حمایت این نهاد می‌باشند، تاکید کرد: 33 هزار خانوار به علت فوت سرپرست خانوار و 30 هزار خانوار نیز به علت از کارافتادگی، معلولیت و بیماری سرپرست خانوار تحت حمایت این نهاد می‌باشند.    به گزارش خبرگزاری دانشجویان ایران (ابسنا) منطقه آذربایجان‌شرقی، حسین دشتی با بیان اینکه 67 درصد از مددجویان تحت حمایت این نهاد زن و بقیه مرد می باشند، اظهار کرد: اغلب مددجویان به علل فوت سرپرست، از کار افتادگی سرپرست، بیماری سرپرست، طلاق یا زندانی بودن همسر تحت حمایت این نهاد قرار گرفته‌اند.    وی با بیان اینکه خوشبختانه میزان آسیب‌های اجتماعی در بین مددجویان تحت حمایت این نهاد پایین است افزود: شش درصد از خانوارهای مددجویان به علت طلاق و چهار درصد به علل بد سرپرستی، زندانی و سرباز بودن سرپرست خانوار تحت حمایت کمیته امداد استان قرار گرفته‌اند.    دشتی با اشاره به اینکه بالغ بر 135 هزار نفر تحت حمایت این نهاد هستند، گفت: 69 هزار نفر از مددجویان تحت حمایت این نهاد در روستاها و 66 هزار نفر نیز در شهرهای استان سکونت دارند.    وی اعتماد مردم به کمیته امداد را اصلی ترین سرمایه این نهاد عنوان کرد و یادآور شد: همه ما باید برای خدمت بهتر به مددجویان و پاسخگوبی به نیازهای آنان تلاش کنیم.    انتهای پیام ,
امام جمعه ساوه گفت: منتظر واقعی امام زمان(عج) تماشاچی نیست و تلاش می‌کند تا شرایط را برای ظهور آن حضرت آماده کند.    حجت‌الاسلام سیدابراهیم حسینی در گفت‌وگو با خبرنگار خبرگزاری دانشجویان ایران(ایسنا)- منطقه مرکزی- وظایف مردمان عصر ما نسبت به امام زمان(عج) را شامل وظایف ابتدایی و اساسی دانست و افزود: تکریم، تعظیم و بزرگداشت امام عصر(عج) اصلی‌ترین رسالت منتظران ظهور در حوزه وظایف ابتدایی است.    وی در خصوص وظایف ابتدایی ما نسبت به امام عصر(عج) گفت: برپایی جشن و سرور و مولودی‌خوانی در مدح و منتقبت آن حضرت و تغییر چهره شهر به یمن ولادت منجی عالم بشریت از جمله شعائر الهی بوده و از جمله وظایف ابتدایی ماست.    امام جمعه ساوه قرائت ادعیه وارد شده و توسل به حضرت ولی عصر(عج) از جمله زیارت آل یاسین، دعای عهد، دعای ندبه و سایر ادعیه که در کتاب مفاتیح‌الجنان آماده است را از دیگر وظایف ابتدایی ما عنوان کرد.    وی در ادامه با اشاره به وظایف اساسی مردمان عصر ما در مقابل امام زمان(عج) گفت: مهم‌ترین وظیفه و با فضیلت‌ترین اعمال انتظار فرج برای آن حضرت است که توجه به روایت شریف افضل الاعمال انتظار فرج نشان می‌دهد که انتظار فرج تا چه حد فضیلت دارد.    حجت الاسلام حسینی در ادامه انتظار فرج را به دو گونه مثبت و منفی تعبیر کرد و افزود: در بعد منفی انتظار فرج انسان دعوت به سکوت می‌شود و مصداق یک تماشاچی را پیدا می‌کند که این نوع انتظار خواسته آمریکایی‌هاست و انسان را ملزم به سکوت در مقابل ظلم و جنایات می‌کنند.    وی با تاکید بر اینکه انتظار منفی در واقع تحریف مفهوم واقعی انتظار است، افزود: از آنجاکه واژه انتظار مقدس است و دشمن به دنبال از بین بردن مقدسات و تحت‌الشعاع قرار دادن آن است، تلاش می‌کند تا به هر وسیله‌ که شده است، این مقدسات را از بین ببرد.    به گفته امام جمعه ساوه دشمن وقتی نمی‌تواند مقدسات را از بین ببرد به فکر تحریف و غیر واقعی نشان دادن آن می‌افتد چرا که از بین بردن اصل این موضوع مقدس برای دشمن غیر ممکن است، از این رو سیاست تحریف را در پیش می‌گیرد.    وی تصریح کرد: وظیفه هادیان و دعوت‌کنندگان به معروف در این عرصه این است که با روشنگری مردم و مقابله با تحریف به دنبال تغییر شیوه انتظار از بعد منفی به بعد مثبت باشند.    حجت‌الاسلام حسینی به بعد مثبت انتظار اشاره کرد و افزود: در انتظار مثبت است که معنای واقعی منتظر واقعی امام زمان (عج) را می‌بینیم که همانا فراهم کردن زمینه ظهور و قیام آن حضرت است.    وی تاکید کرد: در انتظار واقعی کسی که منتظر است به مثابه شخصی است که شمشیر در رکاب انبیا و اولیا کشیده و برای یاری دین تلاش می‌کند.    به گفته وی، تلاش برای حاکمیت شریعت اسلامی مهم‌ترین وظیفه محبین اهل بیت(ع) است که تجلی آن در انتظار واقعی برای امام زمان(عج) ظهور می‌یابد. ,
وزیر امور خارجه در مورد بیانیه مشترک اخیر آمریکا و سه کشور اروپایی و اتحادیه اروپا مبنی بر تشویق بانک‌های بزرگ جهت سرمایه‌گذاری در ایران، تصریح کرد: آن چه که اتفاق افتاده یک قدم است ولی هنوز ما به صورت کافی به آن چه که باید می‌رسیدیم نرسیده‌ایم و باید اقدامات جدی‌تری از سوی آمریکایی‌ها در این ارتباط انجام شود.  به گزارش خبرنگار سیاسی خارجی خبرگزاری دانشجویان ایران (ایسنا)، محمدجواد ظریف،‌ ظهر شنبه در نشست مطبوعاتی مشترک با همتای نیوزلندی خود و در پاسخ به سوالی در مورد بیانیه مشترک اخیر آمریکا و چند کشور اروپایی جهت همکاری با ایران، گفت: در ماه‌ها و هفته‌های گذشته ما گفت‌وگوهای قابل توجهی در پیشبرد اهداف اقتصادی کشور در قالب سیاست‌های اقتصاد مقاومتی و با استفاده از شرایط پسابرجام داشته‌ایم.  او با بیان این که گرایش و تمایل بنگاه‌های بزرگ اقتصادی جهت همکاری با ایران بسیار قابل توجه بوده است، گفت: در این راستا می‌بینیم که در جریان حضور هیأت‌های سیاسی مختلف در تهران همراه آن‌ها هیأت‌های بزرگ اقتصادی نیز به کشورمان سفر کرده‌اند و این نشان‌دهنده علاقه‌مندی جامعه اقتصادی دنیا جهت روابط با ایران است.  ظریف به موانعی که در طول یک دهه گذشته در ارتباط با روابط تجاری ایران با دیگر کشورها ایجاد شده اشاره کرد و افزود: قسمت عمده‌ای از این موانع به دلیل سیاست‌های خصمانه آمریکا علیه ایران و تحریم‌هایی است که علیه کشورمان وضع شده است.  وی با بیان این که این موانع به تدریج در حال کنار رفتن است و برخی از آن‌ها در قالب برجام کنار رفته است، خاطرنشان کرد: ما تأکید بر آن داریم که در کنار صدور بیانیه باید اقدامات عملی نیز جهت رفع موانع صورت بگیرد.  وزیر خارجه ایران با اشاره به بیانیه‌ای که چندی پیش در حاشیه دیدار ظریف با کری در نیویورک از سوی وزیر امور خارجه این کشور صادر شد و هم‌چنین بیانیه اخیر مشترک آمریکا و چند کشور اروپایی جهت تشویق بانک‌ها برای همکاری با ایران، افزود: این نشان‌دهنده یک فضای سیاسی است و این که مجموع این کشورها احساس می‌کنند که لازم است تعهد خود را به اجرای برجام نشان دهند. البته همان‌طور که گفتم باید در کنار بیانیه اقدامات عملی نیز داشته باشیم.  وی با اشاره به دیدار چند هفته پیش خود با کری در نیویورک و هم‌چنین دیدار اخیرش با کری، هاموند و موگرینی در وین، اظهار کرد: در جریان این دیدارها توافق کردیم که اقدامات عملی برای رفع موانع صورت بگیرد و همکاری‌های گسترده‌ای بین بانک مرکزی ایران و موسسات پولی و اعتباری آن‌ها انجام شود.  ظریف افزود: در همین راستا تصمیم بر این گرفته شد که بانک‌های اروپایی جهت همکاری با ایران تشویق شوند و قسمتی از این توافقات در این چارچوب انجام شده و قسمتی دیگر در حال انجام گرفتن است و همان‌طور که پیش از این گفتم اقدام اخیر صورت گرفته یک قدم است ولی ما هنوز به صورت کافی به آن چه که باید می‌رسیدیم نرسیدیم و باید اقدامات جدی‌تری از سوی آمریکایی‌های انجام شود.  او در ابتدای این نشست مطبوعاتی مشترک با مورای مک‌کالی، همتای نیوزلندیش با ابراز خرسندی از این که در دو سال اخیر برای دومین‌بار میزبان این دیپلمات نیوزلندی است به سفر خود به این کشور در اواخر اسفند 94 اشاره کرد و گفت: در طول ماه‌های گذشته ارتباطات گسترده‌ای بین ایران و نیوزلند در حوزه‌های مختلف ایجاد شده و در آینده این ارتباطات گسترش پیدا می‌کند.  وی به همکاری‌های اقتصادی دو کشور و هم‌چنین مشورت‌های سیاسی که بین دیپلمات‌های ایرانی و نیوزلندی در جریان است اشاره کرد و افزود: طی روزهای آینده هیأت‌های مختلفی از ونزوئلا جهت گسترش همکاری با ایران به تهران سفر خواهند کرد.  این دیپلمات عالی‌رتبه کشورمان با بیان این که دو کشور در تلاش هستند که همکاری‌های خود را فراتر از همکاری‌های سنتی گذشته ارتقاء دهند و در زمینه‌های آموزشی، تکنولوژی و علمی همکاری‌های گسترده‌تری داشته باشند، خاطرنشان کرد: در جریان این دیدار در مورد تسهیلات بانکی و ایجاد زمینه برای این که بانک‌ها و موسسات مالی و اعتباری دو کشور همکاری تجاری و اقتصادی بیش‌تری داشته باشند، گفت‌وگو کردیم.  ظریف هم‌چنین به گفت‌وگوهای خود با همتای نیوزلندیش در ارتباط با همکاری‌های دو کشور در زمینه‌های علمی از جمله تسهیل صدور روادید و اقامت برای دانشجویان ایرانی که در آن کشور مشغول به تحصیل هستند، خاطرنشان کرد: نیوزلند در حال حاضر عضو غیردائم شورای امنیت سازمان ملل متحد است و در زمانی که برجام در شورای امنیت در حال تصویب بود آقای وزیر ریاست این جلسه را بر عهده داشتند.  این دیپلمات عالی‌رتبه کشورمان به گفت‌وگوهای خود با مقامات نیوزلند در مورد مسائل منطقه و بین‌المللی اشاره کرد و گفت: در این دیدار در مورد آخرین تحولات منطقه و اهمیت مبارزه با افراط و تروریسم و لزوم ایجاد ثبات و آرامش در منطقه صحبت کردیم و ما هر دو امیدواریم که این گفت‌وگوها به ایجاد ثبات در منطقه کمک کند.  به گزارش ایسنا، مک‌کالی در پایان این نشست مطبوعاتی در ضیافت نهار همتای ایرانی خود در وزارت امور خارجه شرکت کرد.  او قرار است عصر امروز با علی شمخانی، دبیر شورای عالی امنیت ملی کشور نیز دیدار کند.  انتهای پیام ,
بورس اوراق بهادار تهران در اولین روز معاملات هفته محتاطانه عمل کرد و با 35 واحد رشد مواجه شد.    به گزارش خبرنگار ایسنا، بورس اوراق بهادار تهران در ابتدای معاملات امروز با روندی افزایشی معاملاتش را شروع کرد و پس از 117 واحد افزایش، وارد فاز نزولی و در ادامه با فراز و فرودهای فراوانی رو به رو شد. در انتها برآیند این نوسانات 35 واحد بود تا اینکه شاخص کل به مقدار 76 هزار و 448 واحد رسید.    ارزش معاملات امروز تالار شیشه ای بالغ بر 166 میلیارد و 143 میلیون و 500 هزار تومان شد که این مبلغ ناشی از دست به دست شدن 621 میلیون و 973 هزار سهم و اوراق مالی قابل معامله طی 56 هزار و 513 نوبت معامله بود.    امروز شرکت ایران خودرو و گروه مپنا با 42 واحد افزایش، بیشترین تاثیر را در شاخص کل داشتند و پس از آنها سرمایه گذاری غدیر و فولاد خراسان از جمله شرکت های موثر در افزایش شاخص کل بودند.    همچنین پالایشگاه نفت بندر عباس با 39 واحد کاهش و فولاد مبارکه اصفهان با 24 واحد کاهش بیشترین تاثیر را در افت شاخص داشتند علاوه بر اینها کشتیرانی جهموری اسلامی ایران نیز از شرکتهایی بود که شاخص کل تالار شیشه ای را کاهش داد.    در پایان معاملات امروز نماد معاملاتی شرکتهای شیر پاستوریزه پگاه اصفهان، سیمان بهبهان، شیمی دارویی داروپخش، داروسازی زاگرس فارمد پارس، داده پردازی ایران، صنایع لاستیکی سهند شرکت البرز، دارو تولیدی لنت و ترمز ایران، داروسازی لقمان، کشت و صنعت پیاذر، سرمایه گذاری نفت و گاز پتروشیمی تامین، لامپ پارس شهاب، معادن بافق، آلومراد، بهنوش ایران، قند مرودشت و پتروشیمی شیراز متوقف شدند.    مشارکت ملی نفت ایران، کنترسازی ایران و مشارکت ملی سبزوار جزو بیشترین تقاضاهای امروز و سایپا آذین و دارو سازی فارابی و حمل و نقل بین المللی خلیج فارس از برترین عرضه های امروز بودند.    علاوه بر این در معاملات امروز آیفکس امروز با 6 واحد کاهش به مقدار 812.4 رسید.    انتهای پیام   ,
مرد 30 ساله دلیجانی به علت عدم آشنایی با فنون شنا هنگام شنا در سد 15 خرداد دلیجان دچار غرق شدگی شد و جان خود را از دست.    به گزارش گروه دریافت خبر خبرگزاری دانشجویان ایران(ایسنا) – منطقه مرکزی – سرهنگ علی هاشمی فرمانده انتظامی دلیجان در اینباره گفت: بعد از ظهر روز پنج شنبه 30 اردیبهشت ماه سال جاری، گزارشی به مرکز فوریت های 110 شهرستان مبنی بر غرق شدگی فردی در سد 15 خرداد این شهرستان اعلام شد.    وی افزود: با اعلام این خبر بلافاصله تیم های امدادی و ماموران انتظامی در محل حادثه حاضر و مشاهد شد، جسد مردی 30 ساله بر روی آب سد غوطه ور است.    این مقام انتظامی بیان کرد: در ادامه تحقیقات پلیس، شاهدان حادثه اذعان کردند فرد حادثه دیده برای شنا داخل آب رفته که به علت عدم مهارت در شنا کردن، جان خود را از دست داده است.    سرهنگ هاشمی در پایان اظهار کرد: جسد متوفی از آب خارج و برای بررسی بیشتر به پزشکی قانونی منتقل شد.    انتهای پیام ,
اتاق، یک گالری کوچک از عکس‌های دهه 60 است، یک آلبوم دیواری، که به در و دیوارش عکس چسبانده‌اند. توی جاکتابی هم یک قاب چوبی خالی به کتاب‌ها تکیه داده‌اند. اتاق، پر از یادگاری است، از خرمشهری که بود و خرمشهری‌هایی که رفتند.    جاسم عساکره، 47 ساله، بیکار    دم در خانه‌اش ایستاده و آواز می‌خواند. صدایش در ظهر می‌پیچد. خانه یکی از همان تصرفی‌های کوی آریا است. پیرتر از سن و سالش می‌زند. می‌گوید که انقلاب را یادش می‌آید، آتش‌سوزی سینما رکس را یادش می ‌آید. اول جنگ را یادش می‌آید. می‌گوید هنوز سیبیل در نیاورده بوده که به جبهه رفته.    جنگزده که شدند، رفتند اصفهان و اولین اعزامش از اصفهان بوده ولی خرمشهری است. وقتی جنگ می‌شود سه ماه در شادگان زیر چادر سر کرده‌اند، یک خانواده 63 نفری. بعد از آن رفته‌اند به شهرضای اصفهان. شهرضا آن زمان اردوگاه نداشته و خانواده تعصبی عساکره مجبور بودند همه‌ جا با هم باشند.    از آن زمان که یاد می‌کند می‌گوید یادش نه خیر. می‌گوید یک پیکان 56 سبز چمنی داشتیم. آن موقع اگزوزش را عوض کردیم، شد 33 هزار تومان، پیکان 56 سبز چمنی...    می‌گوید که شما جنگ را دیده‌اید؟ شما فقط دیده‌اید که بمب‌ها کجا افتاده، ولی ما جور دیگری جنگ را دیدیم. ما سرد و گرم و ملایم و جزر و مد را دیدیم. بعد از 28 سال زندگی، زنم چهار سال پیش گذاشت و رفت. ما از 16 سالگی با هم زندگی کردیم ولی او به جایی رسید که درخواست طلاق داد. چرا؟ چون گفت: این همه سال اشتباه کردی. خطا کردی. همه زمین گرفتند. کاره‌ای شدند. تو هنوز می‌گویی از مردان بی‌ادعایی؟    من 10، 12 سال بدون بیمه کار کردم. سال 83 در شهرداری استخدام شدم. روی ماشین زباله شهرداری کار می‌کردم. مرا بیمه نمی‌کردند، بدون تسویه حساب آمدم بیرون، دو حقوق و سه اضافه‌کار هم طلب دارم. حالا با همه قهرم. برای مسئولان نامه می‌نویسم ولی نمی‌فرستم. آنها اگر بخوانند گریه‌شان می‌گیرد.    تمام زندگی‌ام از بیرون جالبناک است. ولی داخلش وحشتناک. زن و بچه‌ای که یک عمر سکان‌دارشان بوده‌ای می‌گذارند می‌روند. حالا نه لنجی، نه کشتی، نه سکانی، نه دولابی.    من در هفده سالگی پدر شدم. ندا برج 4 سال 65 به دنیا آمد. آن موقع به اجبار زنم دادند. دخترعمو و پسرعمو بودیم. نمی‌خواستند بگذارند من به جبهه بروم، این بود که برایم زن گرفتند. ولی دو ماه بعدش گذاشتم رفتم جبهه. آن موقع زنم باردار بود، نمی‌دانستم. وقتی دخترم به دنیا آمد، پدرم در گوشش اذان گفت و گفت که اسم تو را ندا می‌گذارم، پدرت را ندا کن که بیاید. من برگشتم ولی باز هم رفتم جبهه.    تازه جنگ که تمام شد، 5 ماه بعد از جنگ سربازی هم رفتم. اولین دوره‌ای بود که نیروی دریایی جمهوری اسلامی سرباز می‌گرفت. در طول 8 سال جنگ، نیروی دریایی هیچ سربازی نگرفته بود. آن موقع ما رفتیم منطقه دوم دریایی که بوشهر است.    می‌دانید چرا جگرم از همه چیز می‌سوزد؟ چون با پارتی سر کار نرفتم. من برج 11 سال 68 به خرمشهر برگشتم. می‌گفتند بازسازی را چیزی مثل جنگ بدانید. ما از فاو زنده برگشتیم، آنجا که دوازده نفر را جلوی چشم ما با گیوتین زدند. خدا خوب جواب مرا داد. گفت که شهیدت نمی‌کنم. ولی کاری به سرت در می‌آورم که از شهادت کمتر نباشد. اگر شهید می‌شدم، برای ندا و مادرش بد می‌شد. نمی‌خواستم بمیرم به خاطر اینها.    وقتی رفته بودم برای اعزام اسم بنویسم، مسئول ثبت‌نام به من گفت: چی بلدی؟ اسمت را کدام قسمت بنویسم؟ گفتم هر چه می‌خواهی بنویس. بنویس رزمی، ما خرمشهری‌ها از وقتی به دنیا می‌آییم، رزمی می‌آییم.    مرا فرستادند گزپیچی. آنجا واحد تعاون بود که اصفهانی‌ها به آن می‌گفتند گزپیچی. ما شهدا را کفن می‌کردیم و به ستاد معراج شهدا تحویل می‌دادیم. 45 روز گزپیچی بودم، دیوانه شدم، کارم را عوض کردند. راستی راستی رزمی شدم، آن موقع 16 سالم بود.    توی جبهه به من می‌گفتند عرب فضوله. حاج علی نوروزی، حاجی ما بود در جبهه. چند سال پیش او را همین خرمشهر دیدم. کنار پل بودم. او با خانواده‌اش آمده بود خرمشهر. دیدم یکی از آن دور صدا می‌زند عرب فضوله، عرب فضوله! مرا شناخته بود، از بس زیر دستش فضولی می‌کردم. خوشحال شدیم همدیگر را دیدیم.    من حاج همت را دیده‌ام، از نزدیک او را دیده‌ام. از افتخارات زندگی‌ام است. برای خودم خیلی ارزش دارد. شاید آنها که دور و برم هستند، برایشان مهم نباشد ولی وقتی فشارهای زندگی به سراغم می آید و می‌بینم دور و بری‌ها برایم تره هم خورد نمی‌کنند، به همین چیزها فکر می‌کنم وگرنه ما که جزم همان مردان بی‌ادعا هستیم.    عرب فضوله جبهه فاو، با جثه ریزه‌اش، حالا رو به پیری می‌رود. از آن روزها، کیفی دارد پر از عکس، یک عالمه یادگاری از جبهه. از هر جیب کیف یک دسته عکس بیرون می‌کشد. پشت هر عکس تاریخی که عکس را برداشته‌اند، نوشته شده. خیابان اصلی فاو، مسجد فاو، بازار ماهی‌فروشان فاو ... و عکس‌های عروسی‌ها و مهمانی‌های خانوادگی‌شان در خرمشهر قبل از جنگ و بعدش در سال‌های جنگزدگی. اگر این عکس‌ها یک روز گم شوند از آن روزها چه می‌ماند؟    همین حالا زن و بچه‌هایش از بی‌ادعایی او کلافه شده‌اند، گذاشته‌اند و رفته‌اند در خانه دیگری زندگی می‌کنند و او در این خانه تصرفی یک اتاق دارد با کتاب‌هایش و عکس‌هایش. دست‌هایش سیاه و روغنی است. سرش را با کار تعمیرات گرم می‌کند. محمد پسر کوچکش به او سر می‌زند. محمد را خیلی دوست دارد. ندا را و مصطفی را. یک‌ریز از آنها حرف می‌زند. می‌گوید پسر اولم که به دنیا آمد، می‌خواستم اسمش را بگذارم محمدمصطفی، ولی اداره ثبت‌احوال اجازه نداد. گفتند که اسم دوتایی نمی‌گذاریم. من به آنها گفتم که اسم همرزمم همین بود، محمدمصطفی ملکیان؛ همرزمم بود. در فاو شهید شد.    محمد عساکره، 21 ساله، بیکار    محمد آرام است. دیپلم ندارد. سربازی رفته است. بیکار است. این خانه جایی است برای آرام گرفتن کنار پدر، این خانه تصرفی غمگین. محمد در اتاق پدر دستگاه‌های ساده برقی سر هم می‌کند، سرگرمی‌اش است. و به عکس‌های قدیمی می‌گوید یادگاری‌های بابام از جنگ.    گزارش از: افسانه باورصاد، ایسنای خوزستان    انتهای پیام ,
وزیر علوم، تحقیقات و فناوری، سلول‌های بنیادی و بازساختی را یک علم بین رشته‌ای توصیف کرد و گفت: امروزه مرزی بین علوم و رشته‌های مختلف وجود ندارد، برای پیشرفت و توسعه علمی به خصوص در حوزه فناوری‌های نوین نظیر سلول‌های بنیادی باید یک دانشگاه و مرکز تحقیقات جامع را که از همه رشته‌ها در آن حضور داشته باشند، تاسیس کنیم.    به گزارش خبرنگار علمی ایسنا، دکتر محمد فرهادی در مراسم اختتامیه نخستین جشنواره ملی و کنگره بین‌المللی علوم و فناوری‌های سلول‌های بنیادی و پزشکی بازساختی اظهار کرد: طی چندین دهه قبل تصور نمی‌شد که در بیمارستان‌ها و مراکز علمی و درمانی در خصوص ساخت اندام‌ها بویژه بافت‌ها و جایگزین کردن آن‌ها صحبت شود. بیشتر بحث‌ها در خصوص علوم ساده پزشکی و بیولوژیکی بود؛ اما امروزه آینده علم پزشکی به سمتی حرکت کرده است که می‌توان با کمک فناوری‌های نوین جان انسان‌ها را نجات داد.    وی در ادامه با تاکید بر این که بیش از 10 هزار ناشنوا در کشور درمان می‌شوند و زندگی عادی دارند، گفت: امروزه با کمک پیشرفت‌های پزشکی دیگر ناشنوایی، معلولیت تلقی نمی‌شود، این مشکل را می‌توان در همان بدو تولد تشخیص داد و درمان کرد.    فرهادی یادآور شد: درمان ناشنوایی در کشور از 25 سال پیش شروع شده و امروزه 10 هزار بیمار، شنوایی خود را به دست آورده‌اند. همه این پیشرفت‌ها با کمک سلول‌های بنیادی اتفاق افتاده است.    وزیر علوم همچنین سلول‌های بنیادی و طب بازساختی را علمی بین رشته‌ای دانست و گفت: طب بازساختی یا سلول‌ درمانی علمی است که از همه رشته‌ها نظیر مهندسی، پزشکی، بیولوژی، ریاضی، داروسازی و غیره در تشکیل آن نقش دارند؛ بنابراین لازم است مراکز آموزشی و تحقیقاتی مشترکی در خصوص توسعه و پیشرفت این علم در کشور تاسیس شود.    فرهادی اضافه کرد: امروزه حد و مرزی بین علوم وجود ندارد. باید دانشگاه‌ها و مراکز پژوهشی و آموزشی واحدی داشته باشیم. بنابراین دانشگاه جامع پزشکی به عنوان یک دانشگاه بین رشته‌ای می‌تواند در توسعه فناوری‌های نوین کمک کند.    به گفته وی، زیرساخت‌های اولیه علم سلول‌های بنیادی و زیرساختی در کشور ایجاد شده است؛ به طوری که سال گذشته بیش از 6 هزار مقاله بالینی در این خصوص تولید شده است؛ اما کار مهمی که باید صورت بگیرد تجاری‌سازی و کاربردی کردن این مقاله‌ها است.    وزیر علوم خاطرنشان کرد: تاسیس 50 شرکت دانش‌بنیان در حوزه سلول‌های بنیادی در کشور امیدواری برای توسعه و تجاری‌سازی علوم به خصوص علم سلول‌های بنیادی را افزایش می‌دهد؛ با توجه به این که 6 هزار شرکت دانش بنیان در حوزه طب بازساختی در دنیا فعالیت می‌کند، ما نیز باید بیش از بیش این حوزه و شرکت‌های دانش‌بنیان خود را توسعه دهیم.    دکتر فرهادی نقش آموزش عالی در توسعه و تاسیس رشته‌های مدرن را بسیار تاثیرگذار عنوان کرد و گفت: در حال حاضر تاسیس رشته‌های مدرن که سلول‌های بنیادی و طب بازساختی نیز جزو آن‌ها محسوب می‌شوند، توسعه مراکز تحقیقاتی، کمک به برگزاری همایش‌های علمی و کارگاه‌های مختلف همچنین تاسیس پارک‌های فناورانه از جمله اقداماتی است که وزارت علوم در این زمینه انجام داده است تا آینده پزشکی و مدیریت کشور به دست نخبگان و این شرکتهای علمی رقم بخورد.    وزیر علوم همچنین در حاشیه برگزاری مراسم اختتامیه کنگره در جمع خبرنگاران اظهار کرد: در حوزه سلول‌های بنیادی و طب بازساختی کارهای خوبی در کشور انجام شده است، در واقع این علم یک رشته مشترک بین علوم مختلف ریاضی، پزشکی و مهندسی محسوب می‌شود. باید در این زمینه تمامی مراکز فعال‌تر وارد شوند.    فرهادی با بیان این‌که خوشبختانه امروزه همگامی و همراهی برای پیشرفت و توسعه در حوزه سلول‌های بنیادی و طب بازساختی وجود دارد، تصریح کرد: خدماتی که در شرکتهای دانش بنیان، مراکز آموزش عالی و تحقیقاتی ارائه می‌شود، نشان می‌دهد که این علم آینده خواهد داشت و می‌تواند در عرصه خدمات درمانی کمک‌های خوبی برای نیازمندان ارائه دهد.    انتهای پیام ,
معاون علمی و فناوری رییس جمهور با بیان اینکه نیروی انسانی مهمترین سرمایه هر جامعه است، گفت: اگر به این نتیجه برسیم که نیروی انسانی مهمترین و اصلی‌ترین سرمایه یک کشور محسوب می‌شود باید بتوانیم به این سرمایه اهمیت بدهیم و بگذاریم آنها ریسک کنند تا اعتماد به نفس داشته باشند در این صورت است که به آنچه که می‌خواهیم دست پیدا می‌کنیم.    به گزارش خبرنگار علمی ایسنا، دکتر سورنا ستاری در مراسم اختتامیه نخستین جشنواره ملی و کنگره بین‌المللی علوم و فناوری‌های سلول‌های بنیادی و پزشکی بازساختی با تاکید بر این که سی و دو میلیون جوان در کشور وجود دارد، اظهار کرد: حدود 5 میلیون دانشجو و 13 میلیون دانش‌آموز در جامعه بیانگر این است که بهترین منابع و سرمایه برای دستیابی به توسعه در اختیار ما وجود دارد که باید بتوانیم این سرمایه را به ثروت و علم تبدیل کنیم.    وی افزود: آینده کشور با نفت، گاز و معدن اداره نمی‌شود بلکه به دست نیروی انسانی و نخبگانی خواهد افتاد که برای توسعه و پیشرفت جامعه تربیت شده‌اند.    دکتر ستاری در پایان خاطرنشان کرد: خوشبختانه گام‌های خوبی برای آموزش و تربیت نیروی انسانی در کشور برداشته شده است به طوری که برگزاری المپیاد دانش‌آموزی و تاسیس پژوهش‌سراها در آموزش و پرورش اتفاق خوبی برای تربیت نیروی انسانی است. امیدواریم این افراد در سیستم آموزش و پرورش کشور طوری تربیت شوند که بتوانند در آینده برای کشور هزینه بدهند.    به گزارش خبرنگار ایسنا، دکتر ستاری در حاشیه مراسم اختتامیه نیز توسعه و فعالیت در زمینه سلول‌های بنیادی را مهمترین اهداف معاونت علمی و فناوری ریاست جمهوری دانست و اظهار کرد: خوشبختانه پتانسیل‌های خوبی در زمینه علم طب بازساختی و سلو‌لهای بنیادی در کشور وجود دارد؛ به طوری که در حال حاضر 50 شرکت دانش‌بنیان در این حوزه تاسیس شده است که یک حرکت جدید به شمار می‌رود. امیدواریم در حوزه توسعه و تجاری‌سازی آن نیز گام‌های اساسی برداشته شود.    وی خاطرنشان کرد: در حوزه پژوهش و توسعه سلول‌های بنیادی و طب بازساختی با یکی از دانشگاه‌های برتر قراردادی را منعقد کردیم که نگاه جدیدی در حوزه پزشکی محسوب می‌شود. دنبال افزایش این قراردادها با دانشگاه‌های معتبر کشور هستیم.    دکتر ستاری یادآور شد:‌ تمامی قراردادهایی که با دانشگاه‌های برتر در حوزه سلول‌های بنیادی منعقد می‌شود، امسال اجرایی خواهد شد و معاونت علمی و فناوری ریاست جمهوری از همه مراکز و دانشگاه‌هایی که در این زمینه فعال باشند، حمایت می‌کند.    در پایان این مراسم که با حضور وزیر آموزش و پرورش، وزیر علوم و تحقیقات، معاون علمی و فناوری ریاست جمهوری و دبیر نخستین جشنواره ملی و کنگره بین‌المللی علوم و فناوری‌ها سلول‌های بنیادی برگزار شد از پیشکسوتان حوزه سلول‌های بنیادی، برگزیدگان مقاله، ایده و پایان‌نامه‌های برتر و همچنین از نفرات برتر المپیاد دانشجویی تقدیر و تشکر شد.    انتهای پیام ,
‌مدیرکل میراث فرهنگی، گردشگری و صنایع دستی استان کرمان گفت: 80 هزار کیلومتر از کویر لوت در تیر ماه سال جاری ثبت جهانی خواهد می‌شود.    محمود وفایی در گفت و گو با خبرنگار خبرگزاری دانشجویان ایران‌(ایسنا)، منطقه اصفهان، در حاشیه هشتمین نمایشگاه گردشگری اصفهان با بیان اینکه این نمایشگاه باید در کل کشور توسعه پیدا کند و همه فعالان صنعت گردشگری و صنایع دستی در آن حضور پیدا کنند، اظهار کرد: در سیاست‌های ابلاغی رهبری باید ورود گردشگر خارجی 5 برابر شود و سیاست دولت نیز بر همین موضوع تاکید دارد، زیرا اگر منطقی و عقلایی فکر کنیم، بی شک یکی از راه‌های جدایی از اقتصاد نفتی است و درآمدهای گردشگری در کشورهای گردشگر پذیر قابل مقایسه با نفت نیست.    وی با اشاره به اینکه امروز یکی از پایه‌های مهم اقتصادی توجه به مسئله گردشگری است، افزود: بیشینه تارخی، میراثی و فرهنگی و جاذبه‌های طبیعی و اقلیم‌های گوناگون، ایران را یک کشور منحصر به فرد کرده است، پس ناگزیر هستیم که به این سمت حرکت کنیم.    مدیرکل میراث فرهنگی، گردشگری و صنایع دستی استان کرمان ادامه داد: استان کرمان یکی از مهمترین استان‌های ایران از منظر گردشگری است و بیش از 7 هزار اثر تاریخی در این استان وجود دارد و سه اثر ارگ بم، باغ شازده و روستای میمند شهر بابک نیز به ثبت جهانی رسیده است. تیرماه امسال نیز 80 هزار کیلومتر از کویر لوت ثبت جهانی خواهد شد.    وفایی گفت: در جهت افزایش زیرساخت‌های گردشگری در کرمان پیش می‌رویم و برای آثار تاریخی که احتیاج به مرمت داشته محکم ایستاده‌ایم و مرمت کرده‌ایم همچنین در سفر رییس جمهوری به کرمان دستور اکید شده است که کار بازسازی ارگ بم با سرعت و کیفیت بیشتر انجام شود و تا پایان این دولت بازسازی انجام خواهد شد.    وی ادامه داد: اداره کل میراث فرهنگی استان کرمان جز سه دستگاه مطرحی است که در ستاد راهبردی اقتصاد مقاومت استانی باید برنامه ریزی داشته باشد. جهت گیری استاندار هم این است که بیش از گذشته از گردشگری استفاده شود.    مدیرکل میراث فرهنگی، گردشگری و صنایع دستی استان کرمان با اشاره به اینکه در سفر اخیر رییس جمهوری به کرمان، ‌از مجموعه تاریخی کرمان و باغ فتح آباد که بازسازی شده بود، دیدن کردند و در یادداشتی که به دست خط رییس جمهوری است، تاکید شده که همه مسئولان و دولت به بحث مرمت آثارتاریخی و گردشگری توجه کنند.    وفایی خاطرنشان کرد: تفاهم نامه‌ای میان استان اصفهان و استان کرمان در خوزه گردشگری امضا خواهد شد تا از امکانات دو طرفه برای بهبود گردشگری استفاده شود.  ‌  انتهای پیام     ,
معاون پرستاری وزارت بهداشت، دستاورهای حضور نمایندگان پرستاری ایران در اجلاس جهانی پرستاری کشورهای جهان را تشریح کرد.     به گزارش سرویس سلامت ایسنا ، محمد میرزابیگی در خصوص اهمیت حضور ایران در اجلاس پرستاری کشورهای جهان که هر دو سال یکبار و قبل از اجلاس سازمان بهداشت جهانی با وزرای بهداشت کشورهای جهان برگزار می شود، گفت: در این نشست تمام مسئولان پرستاری کشورهای جهان درباره آخرین وضعیت مراقبت های پرستاری کشورها بحث و تبادل نظر می کنند و خروجی آن در قالب بیانیه پایانی در اختیار اجلاس وزرای بهداشت کشورهای دنیا قرار می گیرد و اثر کارآمدی بر آن اجلاسیه نیز دارد.    وی ادامه داد: اجلاسیه 2016 پرستاری که با ترکیب سه جانبه(TRIAD) برگزار می شود، مسئولان پرستاری عرصه‌های دولتی و غیردولتی کشورها را گرد هم آورده است تا درباره استراتژیهای جهانی مراقبتهای پرستاری و نقش و تاثیر پرستاران بحث و تبادل نظر کنند.    به گفته وی، در اجلاس پرستاری کشورهای جهان، در خصوص نقش مراقبتهای پرستاری و پرستاران درباره مسائل مهمی چون (PHC،UHC،NCD، SDGsسالمندی، بحرانها) بحث و بررسی می شود و کشورهای مختلف نیز نمونه فعالیتهای خود در هرکدام از زمینه‌های یاد شده را بیان می کنند.    معاون پرستاری وزارت بهداشت در ادامه، بحث درباره مسائل فراگیر جهانی مانند کمبود پرستار و ولزوم نیروی کارمناسب را یکی دیگر از اولویتهای این نشست جهانی عنوان کرد و ادامه داد: جیم کمپل، مدیر کل دپارتمان نیروی انسانی سازمان بهداشت جهانی در این اجلاس اعلام کرد که دنیا تا سال 2030 به چهل میلیون نیرو در نظام های سلامت نیاز دارد و در این بین فقط کشورهای آسیایی به تنهایی باید 18میلیون نفر را به نظام های سلامت خود بیفزایند که پرستاران بیش از 70 درصد ازاین نیروها را تشکیل می دهند، بنابراین کمبود پرستار مشکل و حتی بحران جهانی است.    وی افزود: در این اجلاس بر نقش و جایگاه نیروهای حرفه‌ای و رده های مختلف مراقبتهای پرستاری به ویژه در نظام مراقبت های اولیه نیز تاکید زیادی صورت می گیرد.    میرزابیگی از نهایی شدن بیانیه این اجلاس با برگزاری نشستهای منطقه‌ای سازمان بهداشت خبر داد و گفت: در نشست منطقه مدیترانه شرقی سازمان بهداشت جهانی (امرو) که چندی پیش در ابوظبی برگزار شد، مدیرکل ارتقای سلامت معاونت پرستاری به عنوان نماینده وزارت بهداشت کشور حضورفعال وتاثیرگذاری داشت. در حال حاضر نیز در شهر ژنو نیز هیئت ایرانی وزارت بهداشت، در محتوای بیانیه تاثیرات مهمی گذاشته است.    معاون پرستاری وزارت بهداشت همچنین تصریح کرد: برنامه‌های معاونت پرستاری ضمن رعایت چارچوب وقواعد برنامه های جهانی و باتوجه به نیازهای کشور و همچنین با اطلاع از خط سیر و روند جهانی برنامه های مراقبتهای پرستاری، در برنامه های کلان وزارت بهداشت گنجانده شده است.    بنابر اعلام روابط عمومی معاونت پرستاری وزارت بهداشت، میرزابیگی به ملاقات‌های چند جانبه هیئت پرستاری وزارت بهداشت با برخی از مسئولان پرستاری کشورهای مختلف از جمله روسیه، کشورهای اروپایی، فلسطین، عراق، کشورهای حوزه خلیج فارس با محوریت عمان، کشورهای تایلند، مالزی، اندونزی و کشورهای قاره آفریقا ، همچنین مدیران کل و مسئولان منطقه‌ای سازمان بهداشت جهانی ومدیران دپارتمانهای مختلف سازمان بهداشت جهانی اشاره کرد و گفت:    قطعی شدن برنامه حضور مسئولان پرستاری کشورهای منطقه  امرو در ایران دراوائل سال 2017 با دستورکارمشخص و همچنین دعوت از سایر مدیران کل و مسئولان پرستاری منطقه ای سازمان بهداشت جهانی برای حضور در اجلاسیه مذکور از دستاوردهای این دیدارها بود. برای این اقدام نیز چندماه قبل ، وزیر بهداشت ضمن موافقت، اقدامات رسمی را انجام داده اند.    به گفته وی توافق با مسئولین پرستاری کشور روسیه برای تبادل تجربیات و انجام برنامه های مشترک، تبادل دانشجو و سایر اقدامات حرفه ای مشترک ، توافق با بزرگترین انجمن بین المللی پژوهشی پرستاری درباره انجام اقدامات پژوهشی و دنبال کردن برنامه های اجرایی، علمی و آموزشی مشترک نهایی نیز از دیگر نتایج این دیدارها بود.    میرزابیگی همچنین تصریح کرد: درگفتگو بانمایندگان کشورها درزمینه تعلیم و تربیت مدیران توانمند درعرصه های اجرایی پرستاری ، بازتعریف روش های مراقبت پرستاری، توسعه پرستاری جامعه نگرباعنایت به نیازهای اساسی مردم ، بیماران ونظام های سلامت ضمن معرفی توانمندی های علمی ، آموزشی ،پژوهشی وحرفه‌ای کشور، براستفاده متقابل از توان همدیگر تاکید شد.    انتهای پیام ,
اصغر فرهادی همزمان با رونمایی فیلمش در جشنواره‌ی فیلم کن ،درباره‌ی فیلم‌سازی‌اش و ارتباط فیلم جدیدش با نمایشنامه‌ی آرتور میلر سخن گفت.      به گزارش خبرگزاری دانشجویان ایران (ایسنا)، اصغر فرهادی با هفتمین فیلم بلند سینمایی‌اش فروشنده، برای دومین بار شانس خود را برای کسب جایزه نخل طلای بهترین فیلم جشنواره کن می‌آزماید.    در زیر مصاحبه فرهادی با سایت رسمی جشنواره کن را می‌خوانیم:       **پس از ساخت فیلم گذشته در فرانسه و به زبان فرانسوی، چرا برای ساخت فیلم فروشنده به تهران بازگشتید؟     زمانی که ساخت فیلم گذشته را به پایان بردم، کار روی داستانی را شروع کردم که در اسپانیا روی می‌دهد. لوکیشن‌ها را انتخاب کردیم و متن کامل فیلمنامه را بدون دیالوگ نوشتم. در مورد این پروژه با تهیه‌کنندگان و بازیگران اصلی صحبت کردیم اما جمع کردن کل تیم سازنده فیلم به یک سال زمان نیاز داشت و من نیز خوشحال شدم که می‌توانم در این فرصت، فیلمی در ایران بسازم. خیلی راحت نبودم دو فیلم پشت سر هم در خارج از ایران بسازم و از ساخت فیلم در کشورم فاصله بگیرم اما حالا همه چیز خوب است و من به پروژه فیلمم در اسپانیا خواهم پرداخت.       **ایده ساخت فیلم جدیدتان چگونه شکل گرفت؟   مدتی بود از داستان ساده‌ای که در ته ذهنم بود یادداشت‌برداری می‌کردم و زمانی که فرصت ساخت فیلم در ایران مهیا شد، تمام یادداشت‌هایی را که در طول مدت یک سال نوشته بودم را جمع کردم. همیشه دوست داشتم فیلمی بسازم که در دنیای تئاتر روی می‌دهد. زمانی که جوان‌تر بودن تئاتر کار می‌کردم و این برای من خیلی بامعنا بود. داستان برای محیط تئاتر ایده‌آل است بنابراین شروع به نوشتن سناریویی درباره بازیگران یک نمایش کردم.              **فروشنده را چگونه توصیف می‌کنید؟ آیا این یک داستان درباره انتقام یا شرافت از دست رفته است؟     برایم واقعا دشوار است که بخواهم فروشنده را توصیف یا خلاصه کنم و حتی بگویم این داستان شخصا برای من چه معنایی دارد. همه چیز بستگی به چهارچوب ذهنی خاص مخاطب دارد؛ اگر به فیلم به عنوان یک تفسیر اجتماعی نگاه کنید، این عناصر را به خاطر می‌آورید، شاید فرد دیگری آن را به عنوان یک داستان اخلاقی و یا از زاویه دیدی کاملا متفاوت ببیند. آنچه می‌توانم بگویم این است که این فیلم یک بار دیگر به پیچیدگی‌های روابط انسانی بویژه درون خانواده می‌پردازد.       **در آغاز فیلم، عماد و رعنا یک زوج معمولی هستند، آیا این دو شخصیت نمونه‌ای از ایرانی‌های متعلق به قشر متوسط جامعه هستند؟     عماد و رعنا یک زوج طبقه متوسط ایرانی هستند و نمی‌توان گفت آنها نماینده اکثریت زوج‌ها در این طبقه اجتماعی هستند. این شخصیت‌ها تنها به گونه‌ای خلق شده‌اند که مخاطب فکر نکند که آنها با بسیاری از افرادی که اطرافشان زندگی می‌کنند متفاوت هستند. آنها یک زوج معمولی با ویژگی‌های خودشان هستند اما خود را در شرایطی می‌یابند که ابعاد غیرمنتظره‌ای از شخصیت‌شان آشکار می‌شود.         **عنوان اصلی فیلم یادآور نمایشنامه نوشته آرتور میلر است که عماد و رعنا در حال تمرین کردن ان با دوستانشان هستند. چرا این نمایشنامه را انتخاب کردید؟     زمانی که دانشجو بودم مرگ فروشنده را خواندم و بسیار تحت تاثیر آن قرار گرفتم، احتمالا به دلیل آن‌ چه درباره روابط انسانی می‌گوید. این نمایشنامه بسیار غنی است که امکان چندین خوانش متفاوت از آن را ممکن می‌سازد. مهمترین بُِعد آن نقد اجتماعی از دوره‌ای از تاریخ است، زمانی که تغییر ناگهانی آمریکای شهری موجب نابودی یک طبقه اجتماعی شد. مردمی که نتوانستند خود را این تغییر سریع وفق دهند، خُرد شدند. از این نقطه نظر، این نمایشنامه با شرایط کنونی کشورم بسیار مشابه است. چیزها با سرعت سرسام‌آوری در حال تغییر هستند.           یکی دیگر از ابعاد این نمایشنامه، پیچیدگی روابط اجتماعی درون خانواده و بویژه زوج متشکل از فروشنده و لیندا است. این فیلم علاوه بر جذابیت عاطفی، بسیار تکان‌دهنده است و مخاطب را به تفکر درباره پرسش‌های ظریفی وامی‌دارد. زمانی که تصمیم گرفتم بازیگران اصلی فیلم متعلق به یک گروه تئاتر باشند، اثر آرتور میلر خیلی برایم جذاب بنظر رسید تا جایی که به من اجازه داد رابطه‌ای موازی میان آن و زندگی شخصی زوج درون فیلم ایجاد کنم. عماد و رعنا روی صحنه تئاتر در نقش مرد فروشنده و لیندا بازی می‌کنند و در زندگی شخصی نیز بدون آن که متوجه باشند با مرد فروشنده و همسرش مواجه می‌شوند و باید برای سرنوشت آن تصمیم بگیرند.         **شما از طریق تراس آپارتمان جدید شخصیت‌ها در فیلم چشم اندازی از توسعه آشفته تهران ارائه داده‌اید، آیا این چشم انداز شخصی شما از شهری است که در آن کار و زندگی می‌کنید؟     تهران امروز خیلی شبیه به نیویورکی است که میلر در ابتدای نمایشنامه توصیف می‌کند؛ شهری که چهره آن به سرعت در حال تغییر است و هر چیز قدیمی را نابود می‌کند، باغ‌ها و گلزارها جای خود را به برج‌ها می‌دهند. این دقیقا همان محیطی است که فروشنده در آن زندگی می‌کند و یک رابطه موازی دیگر میان نمایشنامه و فیلم است. تهران به سرعت و به شکلی دیوانه‌وار، آنارشیستی و غیرمنطقی در حال تغییر است. زمانی که فیلمی روایتگر داستان یک خانواده است، مسلما خانه نقش مهمی ایفا می‌کند. موضوعی که پیش از این در دیگر آثارم نیز توجه کردم، این بار هم خانه و شهر نقش اساسی در فیلم دارند.      انتهای پیام   ,
رئیس اداره نظارت بر بهداشت عمومی و مواد غذایی اداره کل دامپزشکی خراسان رضوی عرضه ماهی منجمد به صورت فله، کارتنی و غیربسته‌بندی را ممنوع اعلام کرد.    به گزارش گروه دریافت خبر ایسنا- منطقه خراسان، دکتر جعفر عطارباشی با اعلام این خبر افزود: در راستای ارتقاء مصرف سرانه ماهی به عنوان غذای سلامتی، اعتمادسازی، تامین امنیت غذایی جامعه و جلوگیری از تقلب و عرضه ماهی فاقد هویت، فاقد کیفیت و نیز ارائه خدمات مطلوب به زائرین و مجاورین حضرت رضا(ع)، این طرح آغاز شده است.    وی ادامه داد: طرح بسته بندی، توزیع و عرضه ماهیان منجمد بصورت با هویت و دارای تاریخ تولید و عمر ماندگاری تحت نظارت دامپزشک به عنوان مسئول فنی بهداشتی در مراکز بسته‌بندی مجاز و با هماهنگی‌های لازم با دستگاه‌های ذیربط در ماه جاری به مرحله اجرا گذاشته شده است.    عطارباشی گفت: بدیهی است عرضه ماهی منجمد بصورت فله، کارتنی و غیربسته‌بندی ممنوع و غیرمجاز بوده و متخلفین به عنوان عرضه غیربهداشتی از طریق دستگاه قضائی نیازمند برخورد قانونی خواهند شد.    وی خواستار شد شهروندان ضمن استقبال از این طرح، در صورت مشاهده موارد تخلف، ضمن تماس با دامپزشکی از طریق شماره های37250025-37250035 ، 1512 و سامانه پیام کوتاه روابط عمومی دامپزشکی استان به شماره 300001512 موارد را اطلاع‌رسانی کنند.    انتهای پیام ,
رئیس دفتر منطقه‌ای یونسکو در تهران تاکید کرد: یونسکو جایزه‌هایی را برای بهره‌برداران موفق بخش خصوصی در احیای بناهای تاریخی تعریف کرده است، که تا کنون چند ایرانی برنده آن شده‌اند.    به گزارش ایسنا، استرکوئیش لاروش با بیان این نکته که رویکرد صندوق احیاء تا کنون مورد تائید یونسکو است و امیدواریم که در آینده شاهد اتفاقات بهتر و فعالیت‌های بیشتری در این حوزه باشیم، گفت: در تمام دنیا اینکه دولت‌ها بخواهند از بناهای تاریخی حفاظت کنند، امکان‌پذیر نیست؛ بنابراین رویکرد در این زمینه باید به سمت بخش خصوصی باشد و تمام دنیا نیز به همین سمت می‌روند.    وی با بیان اینکه رویکرد صندوق احیاء برای واگذاری بناهای تاریخی به بخش خصوصی رویکرد بسیار موفقی است، ادامه داد: ما جایزه‌هایی را برای بهره‌برداران موفق بخش خصوصی که توانسته‌اند در احیاء بناهای تاریخی به موفقیت‌هایی برسند، تعریف کرده‌ایم. تا کنون از ایران نیز چندین نفر برنده این جایزه شده‌اند؛ بنابراین تمایل زیادی برای معرفی صندوق احیاء به همتایان خود در کشورها و مناطق دیگر داریم.    او درباره فرآیند احیاء بناهای تاریخی نیز تاکید کرد: آن چیزی که برای یونسکو مهم است و باید به آن توجه شود کنترل قابل قبول مرمت این بناهای تاریخی از سوی صندوق احیاء و کارشناسان حوزه معماری و مرمت است تا در فرآیند این کار ارزش بناها حفظ شود.    به گزارش صندوق احیا و بهره‌برداری از آثار تاریخی، رییس دفتر منطقه ای یونسکو در تهران گفت: احیاء بناها و بهره‌برداری از آنها نباید به هیچ عنوان باعث خدشه‌ وارد کردن به ارزش‌های میراثی آن شود و این کار باید با حفظ کلیت تاریخ یک اثر انجام شود.    انتهای پیام   ,
معاون آب و خاک وزارت جهاد کشاورزی گفت: یکی از راه‌های پایان دادن به اختلاف میان استان‌ها در مشکل آب زاینده‌رود، اجرای طرح انتقال آب با لوله است.    به گزارش خبرنگار ایسنا در منطقه چهارمحال و بختیاری، علیمراد اکبری اول خردادماه در سفر به شهرکرد در دیدار با استاندار چهارمحال و بختیاری، اظهار کرد: تنها راه حل مشکل آب زاینده‌رود، حل شدن نزاع میان استان‌ها است.    وی افزود: یکی از راه‌های پایان دادن به این اختلاف اجرای طرح انتقال آب با لوله است که در یکی از جلسات هماهنگی وزارت جهاد کشاورزی بررسی خواهد شد.    اکبری تصریح کرد: اگر آب در لوله توزیع شود می‌توان راندمان آبیاری را حداقل تا 20 درصد بالا برد.    معاون آب و خاک وزارت جهاد کشاورزی افزود: تقویت مناطق کم آب و حل مشکل آب در این مناطق از دیگر مزایای این نوع انتقال هستند.    وی خاطرنشان کرد: آب زاینده‌روز مسیر 280 کیلومتری را طی می‌کند که میزان تبخیر بالایی دارد و قسمتی از آن نیز به داخل زمین نفوذ می‌کند.    اکبری گفت: در استانی مثل اصفهان به دلیل اینکه آب مطمئنی وجود ندارد نمی‌توان آبیاری تحت فشار انجام داد.    معاون آب و خاک وزارت جهاد کشاورزی اظهار کرد: باید سهم مناطق گردشگری استان‌ها مثل پل زمانخان در چهارمحال و بختیاری و پل‌های سی و سه پل و خواجو در اصفهان از آب مشخص شود و در اختیار آن‌ها قرار گیرد.    انتهای پیام   ,
معاون عمران و محیط زیست سازمان صنایع کوچک و شهرک های صنعتی ایران، فعال شدن تعداد قابل توجهی از واحدهای صنعتی و توانمند شدن آنها را به معنی نیاز به زیرساخت و خدمات رسانی سریع شرکت شهرکهای صنعتی برشمرد.    به گزارش خبرنگار ایسنا در قم، محمدزاده امروز در حاشیه بازدید از شهرکهای صنعتی و پروژه‌های عمرانی قم، گفت: در سالی که توسط مقام معظم رهبری بعنوان اقتصادمقاومتی و اقدام و عمل نامگذاری شده است، فعالیت مجموعه ها باید بگونه ای باشد که شاهد حرکتی مضاعف نسبت به دستورالعمل ها و شاخص های جاری در هرسال باشد.    معاون عمران و محیط زیست سازمان صنایع کوچک، صرفه جویی در هزینه ها و بالا بردن بهره وری را از برنامه های سال جاری عنوان کرد و ادامه داد: تجمیع و اولویت بندی اجرای پروژه ها، انضباط مالی، شفاف سازی و سرعت بخشی به روند خدمات رسانی، کمک می کند تا ضمن تحقق زمینه های اقتصاد مقاومتی، رضایت سرمایه گذاران نیز محقق شود.    وی تکریم، احترام و خدمت بی منت به تولید کنندگان را سرلوحه کار شرکت های استانی برشمرد و بیان کرد: بدنبال آن هستیم که با رفتار و خدمت رسانی خود اعلام کنیم که امسال سال ویژه ای است و برای این مهم لازم است تا از پاسخگویی گرفته تا خدمت رسانی به واحدهای صنعتی و تسهیل در امور به گونه ای اقدام شود که نتیجه آن ایجاد امید در سرمایه گذاران باشد.    وی تلاش شرکت های استانی در حل مشکلات و خواسته های واحدهای تولیدی را مدنظر قرار داد و تصریح کرد: باید از تمام ظرفیت استان برای پیشبرد اهداف توسعه تولید، اشتغال و کار استفاده شود و سازمان صنایع کوچک نیز همواره آماده پشتیبانی و کمک رسانی و تسهیل در روند اجرای دستورالعمل ها و درخواست های اعلامی است.    محمدزاده در بخش دیگری از سخنان خود فعال سازی واحدهای راکد و نیمه فعال را مد نظر قرار داد و افزود: فعال شدن تعداد قابل توجهی از واحدهای صنعتی و توانمند شدن آنها به معنی نیاز به زیرساخت و خدمات رسانی سریع شهرکهای صنعتی است که از امروز باید پیش بینی های لازم انجام شود تا در مسیر حرکت واحدهای تولیدی شاهد مشکلات جدید و یا کمبودی در زیرساخت ها نباشیم.    وی همکاری و مساعدت سایر دستگاههای خدمت رسان به بخش صنعت و تولید با شرکت شهرکهای صنعتی را خواستار شد و گفت: خوشبختانه در کشور و بخصوص استان قم این همکاری قابل لمس است ولی همان گونه که رهبر معظم انقلاب نیز فرمودند ما باید کاری ویژه در سال جاری انجام دهیم.    انتهای پیام ,
خبرگزاری آسوشیتدپرس گزارش داد که یک سازمان غیردولتی آمریکایی در همکاری با کاخ سفید مبلغی را در اختیار برخی رسانه‌های آمریکایی قرار داده است تا درباره توافق هسته‌ای گزارش تهیه کنند.  به گزارش خبرگزاری دانشجویان ایران (ایسنا) به نقل از خبرگزاری آسوشیتدپرس،‌ گروهی که کاخ سفید به تازگی تأیید کرده برای عرضه توافق هسته‌ای با ایران با آن ارتباط داشته است، سال گذشته به رادیو ملی آمریکا 100 هزار دلار داده تا برای گزارش‌دهی درباره این توافق و موضوعات مربوط به آن به دولت کمک کند. این گروه هم‌چنین به خبرنگاران دیگر رسانه‌های (آمریکایی) کمک‌های مالی کرده است.  صندوق پلاگ شرز، سازمانی که هدفش را ایجاد یک جهان ایمن و توسعه و سرمایه‌گذاری در برنامه‌های لازم برای کاهش یا حذف کامل ذخایر هسته‌ای دنیا عنوان کرده است به تلاش‌های رییس جمهور اوباما در این راستا پیوسته اما نقش آن در پشت صحنه، در پی انتشار گزارش مجله نیویورک تایمز از زندگی بن رودز، معاون مشاور امنیت ملی کاخ سفید که یکی از دستیاران ارشد اوباما در حوزه سیاست‌ خارجی محسوب می‌شود، به شدت مورد توجه قرار گرفته است.  در گزارش نیویورک تایمز که دو هفته پیش منتشر شد، بن رودز تشریح کرد که چگونه دولت در همکاری با سازمان‌های غیردولتی، کارشناسان اشاعه و حتی خبرنگاران تلاش کرده است تا حمایت عموم را از توافق هسته‌ای ایران و گروه 1+5 جلب کند که به موجب آن تحریم‌های وضع شده علیه تهران در ازای محدودیت برنامه هسته‌ای این کشور لغو شده است.  معاون مشاور امنیت ملی آمریکا هم‌چنین از یک اتاق پژواک سخن گفته است که آن چه را دولت قصد داشته منتشر کند، معتبر جلوه می‌داده است و به علاوه گروه‌هایی مثل صندوق پلاگ شرز در انتقال موثر این پیام دولت کمک کرده‌اند.  به نوشته این نیویورک تایمز، جمهوری‌خواهان آمریکا معتقدند که کاخ سفید با این اقدامات مردم را گمراه کرده است.  بر اساس گزارش آسوشیتدپرس، پلاگ شرز در گزارش سالانه خود در 2015 آورده است که مبلغ 100 هزار دلار در اختیار رادیو ملی آمریکا با هدف گزارش‌دهی درباره برنامه هسته‌ای ایران و موضوعات مرتبط با سیاست آمریکا در حوزه امنیت هسته‌ای بین‌المللی قرار داده است.  انتهای پیام ,
رییس جهاددانشگاهی گفت: با توجه به فعالیت واحد فرهنگی این نهاد و فضایی که در درون آن برای فعالیت‌های فرهنگی حوزه‌های دانشجویی فراهم شده بسیار ضروری و مناسب است که به سمت ساماندهی سمن‌های دانشجویی در حوزه محیط زیست حرکت کنیم.    دکتر حمیدرضا طیبی در گفت‌وگوی اختصاصی با خبرنگار خبرگزاری دانشجویان ایران(ایسنا) منطقه لرستان، اظهار کرد: با توجه به وجود روحیه جوانی، خودباوری، آرمانگرایی و سیال بودن حرکت دانشجویی و نقاد بودن دانشجویان نسبت به مسائل مهم کشوری، برگزاری همایش‌هایی نظیر گردهمایی گروه‌های دانشجویی محیط زیست حرکتی ارزنده و مهم می‌باشد.    وی با بیان اینکه دانشجویان در قبل و بعد از انقلاب سهم بزرگی در تغییرات سیاسی کشور داشته‌اند، افزود: امروز که هدف‌گذاری به سمت پیشرفت و توسعه است می‌طلبد بخش زیادی از فعالیت‌های دانشجویان مختص به حوزه‌های اجتماعی باشد چراکه لازم است دانشجویان در فعالیت‌های اجتماعی نظیر حفاظت از محیط زیست، توجه به نابسامانی‌های حوزه اجتماعی و عدم اشتغال جوانان و مسائلی از این دست نقش موثرتری داشته باشند.    طیبی با بیان اینکه تمام فعالیت‌های جهاددانشگاهی در راستای توسعه و پیشرفت کشور است، افزود: این نهاد فعالیت‌های بسیار ارزنده‌ای در حوزه‌های محیط زیست و پژوهش داشته است و پژوهش‌های بسیار خوب فناورانه‌ای در حوزه محیط زیست نظیر حفظ جانوران و اقداماتی که در پژوهشگاه رویان داشته است. همچنین کارهایی که در مرکز ملی ذخایر ژنتیکی ایران، پژوهشکده گیاهان دارویی و در سایر حوزه‌های جهاددانشگاهی انجام شده از جمله اقدامات جهاددانشگاهی در حفاظت از محیط زیست است.    رییس جهاددانشگاهی با اشاره به اینکه متشکل کردن و شبکه‌ای کردن فعالیت‌های دانشجویان و انتقال تجارب آنان ضروری است، گفت: باید اطلاعات لازم در اختیار دانشجویان قرار گیرد تا آنان بتوانند مسائل و مشکلاتی که در حوزه طبیعت وجود دارد را اعلام کنند. در این راستا حرکتی که سازمان دانشجویان جهاد دانشگاهی آغاز کرده حرکت خوبی است که با حضور 60 گروه فعال دانشجویی به انجام رسیده است.    دکتر طیبی در پایان با اشاره به اینکه جهاد دانشگاهی لرستان نیز تجربه خوبی در راه‌اندازی و شبکه‌سازی گروه‌های دانشجویی دارد و کارهای ارزنده‌ای را به انجام رسانده است، خاطرنشان کرد: از شکل‌گیری و شبکه‌سازی گروه‌های دانشجویی از سوی سازمان دانشجویان حمایت می‌کنم همچنین از جهاد دانشگاهی لرستان نیز حمایت می‌کنم تا به عنوان یک الگو در سطح کشور فعالیت کند.    انتهای پیام ,
پایگاه اطلاع‌رسانی دفتر مقام معظم رهبری، پاسخ حضرت آیت‌الله خامنه‌ای به سوالی درباره سه بار شستن صورت در وضو را منتشر کرد.    به گزارش گروه دریافت خبر خبرگزاری دانشجویان ایران(ایسنا)، متن سوال مطرح شده و پاسخ حضرت آیت‌الله خامنه‌ای در این باره به شرح زیر است:    سؤال: شخصی گفته است که هنگام وضو فقط باید دو مشت آب بر صورت ریخته شود، و اگر بار سوم آب ریخته شود وضو باطل خواهد بود. آیا این سخن صحیح است؟    جواب: شستن اعضا در وضو، بار اوّل واجب و بار دوّم جایز و بیش از آن مشروع نیست لکن ملاک برای تعیین هر بار، قصد انسان است، پس اگر به قصد بار اوّل چند مرتبه آب بریزد اشکال ندارد.    انتهای پیام ,
مدیرکل فرهنگی شهرداری تهران با تشریح ویژه برنامه‌های میلاد مهدی موعود(عج) از برگزاری جشنواره بزرگ شوق انتظار ویژه شهروندان تهرانی خبر داد و گفت: جشن‌های نیمه شعبان در مساجد و محلات سراسر پایتخت برپا می‌شود.     به گزارش سرویس شهری خبرگزاری دانشجویان ایران (ایسنا)، عبادالله رمضانی با اشاره به اینکه اعیاد شعبانیه از اعیاد بزرگ شیعیان به شمار می‌آید معرفت‌ افزایی و بصیرت‌بخشی در نوجوانان و جوانان را از اهداف اصلی برگزاری جشنهای شعبانیه عنوان کرد و افزود: شهرداری تهران اهم برنامه‌های خود را به مناسبت اعیاد شعبانیه به دو بخش اجرای برنامه‌ها در حوزه معرفت‌شناختی و بسترسازی فضاهای بصری شهر برای اجرای هر چه باشکوه‌تر برگزار شدن جشن‌های شعبانیه قرار داده است.    وی افزود: نیمه شعبان عید منتظران عدالت و آزادی است و شهرداری تهران نیز می‌کوشد تا در راستای همگامی با منتظران منجی عالم بشریت بسترسازی‌های لازم را فراهم سازد تا برنامه‌ها و جشن‌هایی که به این منظور در نظر گرفته شده، در سطح شهر تهران با شکوه هرچه تمام‌تر برگزار شود.    بنا براعلام روابط عمومی معاونت امور اجتماعی و فرهنگی شهرداری تهران، مدیر کل فرهنگی شهرداری تهران با تاکید بر گرامیداشت اعیاد شعبانیه و لزوم معرفت ‌افزایی و بصیرت‌بخشی نسبت به مقوله مهدویت گفت: مهمترین اهداف ما در برگزاری ویژه برنامه های اعیاد شعبانیه تقویت و ترویج هویت و باورهای دینی و ملی، افزایش نشاط اجتماعی با بهره‌ گیری از فضای معنوی اعیاد مذهبی، شادباش تولد حضرت صاحب امر (عج) و تلاش برای ارتقای سطح دانش افراد نسبت به فلسفه انتظار است.    وی با بیان این که برنامه‌های مذهبی و معنوی متنوعی با محتوای غنی فرهنگ انتظار اجرا خواهد شد افزود: امسال نیز همچون سال های گذشته علاوه بر آذین بندی معابر و اطلاع رسانی و نصب بنر با محتوای فرهنگی و احادیث و روایات ائمه اطهار، ویژه برنامه های شاد و متنوع ویژه ولادت با سعادت منجی عالم بشریت حضرت مهدی (عج) در مساجد و سراهای محله برای بهره مندی اقشار مختلف شهروندان برگزار می شود.    رمضانی از برپایی جشنواره شوق انتظار خبر داد و گفت: برنامه ریزی و نظارت به فعالیت های فرهنگی و مراسم و آذین بندی های شهر با هدف ترویج فرهنگ صحیح شادمانی و سرور در میان شهروندان در عین رعایت توجهات زیست محیطی و پرهیز از اسراف و انحراف از شعار برنامه‌های جشن بزرگ نیمه شعبان در قالب جشنواره بزرگ شوق انتظار ساماندهی می شود.  وی ادامه داد: با اتمام این برنامه، از بهترین‌ها و فعالان شهر تهران در حوزه‌های محلی، مناطق و افراد در قالب مراسم اختتامیه تقدیر به عمل خواهد آمد.    مدیرکل فرهنگی شهرداری تهران با اشاره به فضاسازی شهر در استقبال از عید بزرگ نیمه شعبان افزود: محصولات فرهنگی با محوریت پوستر، پرچم های منتظران و آلبوم صوتی کودک (منتظر کوچولو) به صورت متمرکز تهیه و توزیع می شود.    وی افزود: همچنین مطالب ویژه حضرت مهدی (عج) در روزنامه و مجلات وابسته همشهری، آسمان آبی زمین پاک منتشر خواهد شد و در اختیار شهروندان قرار می‌گیرد.    به گفته رمضانی، اجرای برنامه‌های اعیاد شعبانیه، نگارگذر و کارگاه های هنری در مترو، جشنواره طوبی، طلوع ماندگار، میعاد منتظران، کلمات منتظر، کوچه های عاشقی، آخرین منجی، از امید انتظار تا اشتیاق ظهور، محله منتظر، جشن آل طاها، گلستان به شمیم موعود، سلاله‌ی طه در مراکز سازمان فرهنگی هنری از دیگر ویژه برنامه های نیمه شعبان به شمار می‌رود.    انتهای پیام ,
یک هنرمند موسیقی مقامی گفت: تلفیق موسیقی مقامی با سازهای غیربومی باعث نابودی موسیقی مقامی می‌شود.    به گزارش خبرگزاری دانشجویان ایران (ایسنا)- منطقه خراسان، اسفندیار تخمکار علیایی سرپرست گروه موسیقی مشتاق جام از تربت جام در حاشیه آخرین شب برگزاری ششمین جشنواره موسیقی پیران چنگی قوچان در جمع خبرنگاران با اشاره به فعالیت این گروه عنوان کرد: گروه ما از سال 1365 فعالیت خود را آغاز کرد. در بیشتر جشنواره‌ها هم شرکت داشتیم مثل ششمین جشنواره تا بیست و سومین جشنواره موسیقی فجر و جشنواره دفاع مقدس. همچنین در جشن‌های استقلال ترکمنستان و چهل و چهارمین جشنواره فولکلور کرواسی و جشنواره موسیقی جاکارتا اندونزی نیز حضور داشتیم.    وی با اشاره به برگزاری ششمین جشنواره موسیقی پیران چنگی پس از وقفه‌ای 13 ساله گفت: این جشنواره‌ها باید برگزار شوند چون خود یک تبادل فرهنگی است با کل جغرافیای کشور و هنرمندان اینجا با کارهای هم از نزدیک آشنا می‌شوند.    سرپرست گروه موسیقی مشتاق جام در خصوص سطح کیفی برگزاری جشنواره تصریح کرد: وقفه ایجاد شده باعث شده که کیفیت برگزاری جشنواره درحد عالی نباشد. در جشنواره باید از قبل پیش‌بینی همه کارها بشود و بعد از هنرمندان دعوت شود. هنرمند باید یک روز جلوتر بیاید نه اینکه صبح مسیر طولانی در راه باشد و شب اجرا کند؛ باید حداقل یک شب استراحت داشته باشد.    تخم‌کار با تاکید بر لزوم حفظ اصالت موسیقی نواحی تاکید کرد: عده‌ای موسیقی غیر بومی مناطق را با موسیقی مقامی تلفیق می‌کنند که این کار درستی نیست و به مرور شکل اصلی موسیقی را تغییر می‌دهد. ساز غیر بومی باعث می‌شود که شنونده احساس کمبودی در موسیقی احساس کند و این در حالی است که موسیقی مقامی بسیار غنی است.    وی با بیان این جمله که موسیقی مقامی هویت هر منطقه از کشور است و باید حفظ شود، گفت: هنرمندان باید اول اصالت را حفظ کنند و در حاشیه اگر نوآوری انجام دادند در قالب همان منطقه باشد تا تغییری در ساختار موسیقی نواحی ایجاد نشود.    این فعال موسیقی مقامی با بیان تفاوت‌های موسیقی مقامی شمال و جنوب خراسان عنوان کرد: زبان موسیقی جنوب خراسان فارسی است ولی موسیقی شمال خراسان کرمانجی است و به همین دلیل فارسی بودن موسیقی جنوب خراسان برای همه قابل فهم است. همچنین از نظر ساز و پرده‌بندی هم متفاوت است و طول ساز در موسیقی جنوب خراسان بلندتر از ساز شمال خراسان است.    وی با اشاره به دغدغه هنرمندان در عرصه موسیقی خواهان حمایت مسئولین از هنرمندان شد و تاکید کرد: حمایت‌های انجام شده راضی‌کننده نیست. هنرمند باید به گونه‌ای باشد که بتواند با موسیقی کسب درآمد کند و دغدغه معاش نداشته باشد ولی در کشور ما بیشتر هنرمندان در کنار هنر شغل دیگری دارند.    تخم‌کار ادامه داد: همه هنرمندان نمی‌توانند بیمه خود را پرداخت کنند و باید دفترچه آزاد بگیرند و هر دفترچه 75 هزار تومان است که باعث شده اکثر هنرمندان دفترچه‌های بیمه خود را قطع کنند.    سرپرست گروه موسیقی مشتاق جام گفت: شهرهایی که پتانسیل و استعداد موسیقی دارند باید امکانات کافی مثل سالن مناسب برای برگزاری این قبیل جشنواره‌ها داشته باشند. من خودم به عنوان مسئول انجمن موسیقی تربت جام سال‌هاست که پیگیر احداث پژوهشکده موسیقی و یک مجتمع فرهنگی هنری هستیم که هنوز خبری نیست.    انتهای پیام ,
برنامه متن، حاشیه امشب ساعت 20:30 با موضوع بررسی عملکرد سازمان میراث فرهنگی، با حضور رییس این سازمان روی آنتن شبکه سه سیما می‌رود.    به گزارش ایسنا، این برنامه شنبه، اول خرداد ماه با حضور مسعود سلطانی‌فر (معاون رییس جمهور و رییس سازمان میراث فرهنگی، صنایع دستی و گردشگری) به بررسی عملکرد این سازمان در هفته میراث می پردازد.  قسمت حاشیه برنامه نیز به دلایل بسته شدن پرونده گم شدن دکل نفتی در مجلس شورای اسلامی اختصاص دارد.  متن، حاشیه با اجرای وحید ایمانی و تهیه‌کنندگی مهدی ترابیان به صورت زنده ساعت 20:30 روی آنتن شبکه سه سیما می رود.    انتهای پیام ,
شرکت ایرباس معمولا برای ساخت هواپیما شناخته شده، اما اکنون APWorks، یکی از شرکت‌ها تابعه آن از ساخت نخستین موتورسیکلت چاپی سه‌بعدی جهان خبر داده که دقیقا مشابه یک نمونه معمولی مورد استفاده قرار می‌گیرد.    به گزارش سرویس علمی ایسنا و به نقل از فاکس‌نیوز، موتورسیکلت Light Rider دارای وزن 35 کیلوگرم بوده و از نیروی برق استفاده می‌کند.    طراحی اسکلت‌مانند این موتورسیکلت به دلیل نیاز به مقاوم بودن ساختار بدنه آن در برابر بار و تنش حمل‌ونقل روزانه بوده است. به دلیل برخورداری از یک موتور برق شش کیلوواتی و حداکثر سرعت 80 کیلومتر در ساعت، نباید انتظار داشت بتوان از این موتورسیکلت در بزرگراه‌ها استفاده کرد بلکه برای رفت‌وآمد روزانه در شهر طراحی شده است.    وزن بدنه Light Rider شش کیلوگرم بوده و از ماده‌ای موسوم به Scalmalloy ساخته شده که توسط این شرکت ابداع شده است. این ماده، نسل دوم آلیاژ آلومینیوم-منیزیوم-اسکاندیوم (AlMgS) است که شرکت APWorks مدعی شده، از پودر آلومینیوم-سیلیکون مورد استفاده در بیشتر دستگاه‌های چاپی سه‌بعدی امروزی قدرتمندتر است.    استفاده از Scalmalloy به سازندگان اجازه داد بجای تولید بخش‌های جامد بدنه، آن‌ها را توخالی بسازند که پنهان کردن بیشتر کابل‌ها و سایر اجزای موتور را که معمولا در موتورسیکلت‌های استاندارد بیشتر در معرض دید قرار دارند، ساده‌تر کرده است.    همچنین از الگوریتم‌های بیونیک برای بهینه سازی کل سازه استفاده شده که طراحی کلی تمیزتر و وزن 30 درصد سبکتر از سایر موتورسیکلت‌های برقی در حال تولید را ارائه کرده است.    در سال 2015 شرکت TE Connectivity نخستین موتورسیکلت چاپی سه‌بعدی جهان را ساخت، اما آن تنها یک نمونه پیش‌ساخت بود و وزنی حدود 200 کیلوگرم داشت که نیروی آن با یک موتور برقی 750 واتی تامین می‌شد.    اگرچه Light Rider از وزن سبکتری برخوردار بوده، اما هزینه آن بالاست. تنها 50 نمونه از این موتورسیکلت ساخته خواهد شد و پس از اخذ 2450 دلار هزینه پیش، خریداران باید 56 هزار دلار دیگر نیز پرداخت کنند. این محصول حدود یکسال دیگر آماده تحویل خواهد شد.      انتهای پیام   ,
دانشمندان موسسه پزشکی احیاکننده ARMI دانشگاه موناش در استرالیا توانسته‌اند نخستین شواهد واقعی از چگونگی تحریک عضلات برای بازسازی یا ترمیم را در زمان آسیب شناسایی کنند.    به گزارش سرویس علمی ایسنا و به نقل از مجله ساینس، این تحقیق می‌تواند راه را برای ارتقای زندگی افراد کهنسال، مبتلایان به دیستروفی عضلانی و حتی ارتقای ترمیم عضلات در ورزشکاران هموار کند.    محققان در این بررسی از گورخر‌ماهی برای مدلسازی بازسازی بافت استفاده کردند.    این ماهی کوچک استوایی به شاه احیاکننده‌ها معروف است زیرا از قابلیت بازسازی هر نوع عصب یا عضله آسیب‌دیده برخوردار است. گورخرماهی‌ها همچنین شفاف هستند از این رو دانشمندان می‌توانند فرآیند بازسازی را بطور زنده در بدن این موجود مشاهده کنند.    محققان در مدل گورخرماهی بر سلول‌های بنیادی عضله بالغ متمرکز شدند که از شباهت زیادی با فیبرهای عضله بالغ برخوردارند. زمانی که فیبرهای عضله آسیب می‌بینند، پرتابه‌هایی را ارسال می‌کنند که این سلول‌های بنیادی را گرفته، آن‌ها را به سمت داخل برده و عضله آسیب‌دیده را ترمیم می‌کنند.    اگرچه نقش این سلول‌های بنیادی در بازسازی عضلات از مدت‌ها پیش فرض شده بود، اما شکل فعالسازی و کنترل آن‌ها تنها در نمونه‌های سلولی بطور کامل بررسی شده بود و این کار در یک مدل حیوانی کامل انجام نشده بود. اکنون این فرضیات را می‌توان در بدن گورخرماهی بررسی کرد.    محققان با استفاده از میکروسکوپ تخصصی توانستند بازسازی زنده بافت عضله را بطور بلادرنگ مشاهده و تصویربرداری کنند. این کار به آن‌ها اجازه داد برای اولین بار به مشاهده چگونگی حرکت، رفتار و ترمیم عضله توسط این سلول‌های بنیادی بپردازند.    انتهای پیام   ,
بزرگترین مجتمع تولیدی پلی‌اتیلن استان سمنان در آئینی با حضور خباز استاندار و همتی نماینده منتخب مردم سمنان در مجلس دهم و شماری از مسئولان استان کلنگ‌زنی شد.     به گزارش خبرنگار خبرگزاری دانشجویان ایران(ایسنا)، منطقه سمنان، مرتضی داودی مدیرعامل شرکت پل آب قومس در این آئین کلنگ‌زنی اظهار کرد: فاز نخست این کارخانه در هفته دولت با اعتباری بالغ بر 50 میلیارد ریال به بهره‌برداری می‌رسد.    وی با بیان این‌که این کارخانه در پنج فاز طراحی شده است، افزود: این کارخانه در زمینی به وسعت 27 هزار مترمربع در حال ساخت است.    مدیرعامل شرکت پل آب قومس با بیان این‌که عملیات اجرایی فاز نخست این کارخانه در 1270 مترمربع از امروز آغاز شده است، تصریح کرد: در فازهای پنج‌گانه قرار است زیربنای کارخانه به 18 هزار و 800 مترمربع افزایش بیابد.    این فعال صنعتی با بیان این‌که فاز اول مجتمع تولیدی پلی‌اتیلن استان سمنان بدون اخذ منابع بانکی و با هزینه سرمایه‌گذار انجام می‌شود، گفت: راه‌اندازی بزرگترین مجتمع تولیدی پلی‌اتیلن استان سمنان در حقیقت لبیکی به تأکید مقام معظم رهبری در خصوص سال اقتصاد مقاومتی اقدام و عمل است.    داودی از تولید مواد پلی‌اتیلن در این کارخانه خبر داد و افزود: مقرر است فاز اول که این کارخانه سالانه 35 هزار تن مواد پلی‌اتیلن با کاربری مصارف آب شرب و کشاورزی در استان تولید کند.    وی از ساخت لوله‌های پری اتیلن در فاز دوم این کارخانه خبر داد و تصریح کرد: این کارخانه در فاز دوم سالانه 3000 تن لوله‌های پری‌پتیلن که در صنایع مرتبط با آب مصرف دارد تولید می‌کند.    مدیرعامل شرکت پل آب قومس از هدف‌گذاری این کارخانه برای ساخت مخازن پلی‌اتیلن در فاز سوم خبر داد و خاطرنشان کرد: تولید سالانه فاز سوم این کارخانه بالغ بر 20 هزار تن برآورد شده است.    داودی از تولید سالانه 5000 تن لوله‌های فاضلاب در فاز چهارم این کارخانه بزرگ خبر داد و خاطرنشان کرد: هم‌چنین پیش‌بینی شده که در فاز پنجم زیرساخت‌های لازم برای ساخت لوله‌های گاز از جنس پلی‌اتیلن با ظرفیت تولید سالانه 15 هزار تن در این کارخانه ایجاد شود.    انتهای پیام ,
مصوبات و برنامه‌های پیشنهادی ستاد بازآفرینی پایدار کلانشهر تهران و کمیته‌های زیرمجموعه در شانزدهمین جلسه ستاد ملی بازآفرینی پایدار شهری به ریاست وزیر راه و شهرسازی مورد بررسی قرار گرفت.   به گزارش سرویسشهری خبرگزاری دانشجویان ایران(ایسنا)، عبادالله فتح اللهی ضمن حضور در شانزدهمین جلسه ستاد ملی بازآفرینی پایدار شهری که به ریاست عباس آخوندی، وزیر راه و شهرسازی برگزار شد، گزارشی از اقدامات ستاد ملی بازآفرینی پایدار کلانشهر تهران را ارائه کرد.    مدیرعامل سازمان نوسازی شهر تهران در این جلسه که با دستور بررسی مصوبات و برنامه های پیشنهادی ستاد بازآفرینی پایدار کلانشهر تهران و کارگروه های زیرمجموعه تشکیل شد، خاطر نشان کرد: استمرار جلسات ستاد ملی، این اعتقاد را در مجموعه مدیریت شهری نهادینه کرده که عزم دولت برای ورود و ساماندهی بافت های فرسوده و محلات هدف، عزمی بسیار جدی و تردید ناپذیر است که در مقایسه با سال های گذشته به عنوان نقطه قوت و سرمایه ملی در مدیریت هماهنگ نوسازی بافت های فرسوده تلقی می شود.    دبیر ستاد بازآفرینی پایدار کلانشهر تهران در ابتدای گزارش خود با اشاره به همدلی، همراهی و صمیمیت شکل گرفته میان مجموعه ی دستگاه های دولتی و مدیریت شهری در امر نوسازی، از کلیه مسئولان ذیربط به ویژه استاندار تهران، معاون هماهنگی و عمرانی و همچنین معاون امنیتی استانداری به دلیل همکاری بی شائبه با ستاد بازآفرینی پایدار کلانشهر تهران تقدیر و تشکر کرد.    فتح اللهی با بیان این که سازمان نوسازی شهر تهران در سال 1347 تأسیس شده و 5 دهه را پشت سر گذاشته است، خاطرنشان کرد: این سازمان در دوران حاکمیتی مختلف فعالیت داشته است فلذا ظرفیت مناسبی از تجارب نخبگان ملی، پژوهشگران دانشگاهی، مسئولان مدیریت شهری، مسئولان اجرایی و ... در امر نوسازی در اختیار این سازمان قرار گرفته است.    وی با اشاره به آسیب شناسی صورت گرفته از اقدامات گذشته نوسازی، تصریح کرد: هدایت و مساعدت ذی نفعان، مالکان، ساکنان و سازندگان جزء و توجه به مسئولیت ذاتی دستگاه های دولتی و اجرایی در فرآیند نوسازی از جمله رویکردهای اقدام در ستاد بازآفرینی پایدار کلانشهر تهران است.    بنا براعلام روابط عمومی و امور بین الملل سازمان نوسازی شهر تهران، مدیرعامل سازمان نوسازی شهر تهران در ادامه به میزان وسیع پلاکهای زیر 100 متر در پایتخت و زندگی خانوارهای متراکم در این پلاک‌ها اشاره و عنوان کرد: کف استاندارد قطعه بندی بر مبنای طرح تفصیلی 150 متر است، فلذا همت ستاد بازآفرینی پایدار کلانشهر تهران بر این است که با تشویق مالکان جهت تجمیع پلاکهای ریزدانه و فرسوده، دامنه پروانه‌های صادره در سال جاری را به 150متر نزدیک کند.    دبیر ستاد بازآفرینی پایدار کلانشهر تهران با اشاره به استقرار 50 دفتر خدمات نوسازی در 147 محله فرسوده شهر تهران، یادآور شد: این دفاتر جهت آگاهی بخشی و اطلاع رسانی به ساکنان بافت های فرسوده در خصوص ضوابط و مقررات نوسازی، آشنایی با وظایف نهادهای ذی مدخل در امر نوسازی، ترغیب ساکنان برای ورود به نوسازی، تقویت و توسعه فرهنگ تجمیع و ... شکل گرفته اند و به تناسب وضعیت و شرایط محلات به ساکنان خدمات رسانی می کنند.    مدیرعامل سازمان نوسازی شهر تهران همچنین یادآور شد: تهیه و تدوین بسته‌های تشویقی محله محور بر اساس شرایط و مقتضیات هر محله یکی از مأموریت ها و سیاست های این سازمان است که از سال 93 بر مبنای مصوبه ی جلسه ارزیابی عملکرد و نظارت ستادی سازمان نوسازی و همچنین اولین جلسه ی ستاد بازآفرینی پایدار کلانشهر با حضور دکتر قالیباف در دستور کار این سازمان قرار گرفته است.    فتح اللهی عدم وجود مدیریت هماهنگ در نوسازی را یکی از اصلی‌ترین چالش‌های نوسازی در سنوات گذشته عنوان کرد و گفت: خوشبختانه با شکل گیری ستاد ملی بازآفرینی پایدار شهری و ستادهای متناظر آن در شهرها و کلانشهرهای کشور این چالش برطرف شده است.    مدیرعامل سازمان نوسازی شهر تهران ضمن تشریح اقدامات و مصوبات کمیته‌های زیر مجموعه ستاد بازآفرینی پایدار کلانشهر تهران، رایگان کردن هزینه های مربوط به انشعابات آب، فاضلاب، گاز، مجوزهای حفاری، هزینه های مهندسی؛ هدفمند کردن وام نوسازی؛ استفاده ساکنان بافت های فرسوده از ظرفیت های فرهنگی و اجتماعی موجود در شهر؛ بررسی و اقدام جهت رفع مشکلات ثبتی و حقوقی؛ تدوین بسته های تشویقی محله محور؛ صفر کردن هزینه‌های مربوط به عوارض متفرقه نوسازی و ... را بخشی از مصوبات کمیته های 5 گانه زیر مجموعه ستاد بازآفرینی پایدار کلانشهر تهران عنوان کرد که تصویب این موارد در قالب بسته تشویقی نوسازی کلانشهر تهران در دستور کار ستاد ملی بازآفرینی شهری قرار گرفت.    دبیر ستاد بازآفرینی پایدار کلانشهر تهران در خاتمه با قرائت مصوبات ستاد بازآفرینی پایدار کلانشهر تهران که در 6 اردیبهشت ماه به ریاست شهردار تهران برگزار شد، ابراز امیدواری کرد که با اجرایی شدن این مصوبات در کلانشهر تهران به عنوان پایلوت، به نتایج ارزشمندی در نوسازی بافت های فرسوده در پایتخت و به تبع آن در سایر شهرهای کشور دست یافت.    شایان ذکر است وزیر راه و شهرسازی ضمن تقدیر و تشکر از اقدامات صورت گرفته در ستاد بازآفرینی پایدار کلانشهر تهران، فعالیت های این ستاد را مثبت ارزیابی کرد.  انتهای پیام ,
تعرفه گمرکی 8 کالای صادراتی ایران به کشورهای اتحادیه اقتصادی اوراسیا صفر شد.  به گزارش خبرگزاری دانشجویان ایران (ایسنا)، بخش دیپلماسی رسانه‌یی سفارت کشورمان در مسکو اعلام کرد: براساس تصویب شورای کمیسیون اقتصادی اوراسیا، نرخ عوارض گمرکی وارداتی 8 محصول گل کلم، کلم بروکلی، پسته، مغز پسته، خرما، کشمش سیاه بی‌هسته، کشمش سلطانی و انواع دیگر کشمش به کشورهای عضو اتحادیه اوراسیا از تاریخ اجرای مصوبه مذکور در 22 مارس 2016 صفر است.  اتحادیه اقتصادی اوراسیا در حال حاضر از کشورهای روسیه، بلاروس، قزاقستان، قرقیزستان و ارمنستان تشکیل شده است.  مجموع مساحت کشورهای این اتحادیه حدود بیست میلیون کیلومترمربع و جمعیت آن بیش از 180میلیون نفر است که بازار بزرگی برای تبادلات تجاری و اقتصادی محسوب می‌شود.  موضوع صفر شدن تعرفه‌های گمرکی می‌تواند گام مهمی در جهت گسترش صادرات محصولات تولیدی جمهوری اسلامی ایران در بازار روسیه و کشورهای این اتحادیه باشد.  انتهای پیام ,
مدیر صندوق بین‌المللی پول با بیان اینکه نیاز جوامع بشری به کمک‌های انسانی بیشتر شده، تاکید کرد این نیازها از زمان جنگ جهانی دوم بی‌سابقه بوده است.    به گزارش خبرگزاری دانشجویان ایران (ایسنا) به نقل از سایت شبکه خبری الجزیره، کریستین لاگارد، مدیر صندوق بین‌المللی پول در بیانیه‌ای تاکید کرد: تصمیم برای برگزاری اولین اجلاس بین‌المللی بشردوستانه که روز دوشنبه در شهر استانبول برگزار خواهد شد، اقدامی در زمان مناسب است. نیاز میلیون‌ها انسان به حمایت و کمک یکی از بزرگترین چالش‌ها در عصر حاضر است.  لاگارد افزود:‌ ما برای امدادرسانی و کمک‌های بشردوستانه انسانی به افزایش حمایت‌های مالی همه کشورهایی نیاز داریم که امکان فراهم کردن این کمک‌ها و رساندن آنها به دست نیازمندان را دارند.  شهر استانبول روزهای 23 و 24 مه جاری میزبان اجلاس بین المللی بشردوستانه با حضور 70 تن از روسای جمهور و مسئولان کشورها و بیش از هزاران تن از مسئولان و نمایندگان هیات‌های بین‌المللی و نهادهای جامعه مدنی و رسانه‌ها خواهد بود.    در اواسط ژانویه گذشته معاون کمیسیونر اتحادیه اروپا اعلام کرد:‌ در حال حاضر در جمع‌آوری کمک‌های انسانی از سراسر جهان برای آسیب‌دیدگان از جنگ و درگیری‌ها و بلایای طبیعی 15 میلیارد دلار کسری وجود دارد زیرا حدود 25 میلیارد دلار هزینه می‌شود در حالی که نیاز واقعی ما 40 میلیارد است.  انتهای پیام     ,
بنابر تاکید ائمه اطهار در زیارت نیمه شعبان در سال‌های اخیر و با تجربه پیاده‌روی اربعین، زائران بسیاری به منظور شرکت در پیاده‌روی نیمه شعبان وارد این کشور می‌شوند تا از فیوضات زیارت سیدالشهدا در این روز بهره‌مند شوند.    به گزارش گروه دریافت خبر خبرگزاری دانشجویان ایران(ایسنا)، به نقل از ائمه اطهار علیهم السلام و علمای شیعه، زیارت اباعبدالله الحسین یکی از پرفضیلت‌ترین اعمال شیعیان است. در روایات مختلفی از ائمه به ثواب زیارت امام حسین علیه السلام اشاره شده است تا جایی که برای تلاش رفتن به زیارت و سختی سفر کربلا و اندوه ناشی از فراق زیارت احادیثی ذکر شده است که نشان از اهمیت دیدار با سیدالشهدا دارد.    در بسیاری از روزهای مناسبتی از جمله شب و روز جمعه، و شب و روز عرفه، و شب و روز عید قربان، و شب و روز عید فطر، و اول و نیمه ماه رجب، و نیمه شعبان، و روز اول و نیمه و آخر ماه رمضان، و شب‌های قدر بویژه شب بیست و سوم ماه مبارک رمضان، و شب و روز عاشورا، و روز أربعین زیارت اباعبدالله وارد شده است. به عنوان مثال در نقل حدیثی از پیامبر بزرگوار اسلامی چنین آمده است که: کربلا پاک‌ترین بقعه روی زمین و از نظر احترام بزرگ‌ترین بقعه‏‌هاست والحق که کربلا از بساط های بهشت است.    و یا محمد بن مسلم از امام باقر علیه السلام روایت کرده: اگر مردم می‌دانستند، زیارت امام حسین علیه السلام چقدر فضیلت و ثواب دارد، بدرستی که از شوق می‌مردند و نفس‌هایشان از روی حسرت بند می‌آمد. گفتم: چقدر فضیلت دارد، حضرت فرمودند: هر کس امام حسین علیه السلام را زیارت کند از روی اشتیاقی که به او دارد، خدا برایش هزار حج مقبول و هزار عمره مبرورة و اجر هزار شهید از شهداء بدر و اجر هزار روزه دار و ثواب هزار صدقه قبول شده و ثواب هزار بنده آزاد کردن که مراد از آن رضای خدا باشد، می‌نویسد. وسائل الشیعه/ ج14/ص453    یکی از روزهایی که در آن به زیارت امام حسین(علیه السلام) اشاره شده روز نیمه شعبان است. امام باقر علیه السلام در این خصوص فرموده است: کسی که در شب نیمه شعبان امام حسین علیه السلام را زیارت کند خداوند آنچه را که او از گناهان پیش فرستاده و آنچه می‌فرستد را می‌آمرزد (گناهان گذشته و آینده او) و هرکس او را در روز عاشورا زیارت کند، خداوند هزار حج مقبول و هزار عمره مبرور برایش می‌نویسد، و هرکس او را در روز عاشورا زیارت کند، کانه خداوند را در بالای عرش او زیارت کرده است. وسائل الشیعه/ج14/ص469    در روایتی به نقل از امام صادق علیه السلام آمده است: هر کس در شبی از سه شب قبر امام حسین علیه السلام را زیارت کند، خداوند گناهان گذشته و آینده او را می‌آمرزد، عرض کردم فدایتان بشوم کدام شب‌ها فرمودند: شب عید فطر و شب عید قربان و شب نیمه شعبان. تهذیب الاحکام/ج6/ص49    شیخ حر عاملی به 12 روایت اشاره می‌کند که همه آنها در مقام فضیلت زیارت امام حسین (علیه‌السلام) در شب نیمه شعبان وارد شده است. که به چند روایت بسنده‌ می‌کنیم.    ابوبصیر از امام صادق(ع) نقل می‌کند که امام فرمود: من أحب أن یصافحه مائتا ألف نبی و عشرون ألف نبی فلیزور قبر الحسین بن علی علیه‌السلام فی النصف من شعبان، فإن أرواح النبین یستأذن الله فی زیارته فیؤذن لم    هر که می‌خواهد 124 هزار پیامبر با او مصافحه کنند پس در نیمه شعبان امام حسین (علیه‌السلام) را زیارت کند، بدرستی که در این روز ارواح پیامبر از خداوند رخصت گرفته به زیارت امام حسین (علیه‌السلام) بروند.    امام زین العابدین و امام صادق علیهماالسلام در چندین روایت به آثار و برکات زیارت امام حسین (علیه السلام)چنین اشاره می‌فرمایند: در شب نیمه شعبان به زائران امام حسین ندا می‌رسد، آمرزیده شده برگردید و ثواب شما بر خدا و پیامبرتان خواهد بود. هر که در شب نیمه شعبان امام را زیارت کند گناهانش آمرزیده شده و تا آخر سال گناهی برایش نوشته نخواهد شد    هر کس امام حسین(ع) را در نیمه شعبان زیارت کند خداوند برای او هزار حج را می‌نویسد.    در سال‌های اخیر و با تجربه پیاده روی اربعین، زائران بسیاری به منظور شرکت در پیاده‌روی نیمه شعبان وارد این کشور می‌شوند تا از فیوضات زیارت سیدالشهدا در این روز بهره مند شوند. امسال نیز گروه‌های دانشجویی و شخصی در قالب کاروان‌های زیارتی و یا به صورت انفرادی عازم کربلا می‌شوند. موکب ایرانی خدام الحسین نیز در راستای خدمات رسانی به زوار اباعبدالله الحسین در مسیر نجف به کربلا اقدام به برپایی موکبی در مساحت 20 هزار متر واقع در عمود 1120 کرده است که هر روزه توزیع غذا در وعده صبحانه، نهار و شام، پخش نوشیدنی‌های ایرانی و اسکان زائران را در دستور کار خود قرار داده است.    انتهای پیام ,
مشاور نخست‌وزیر پاکستان در امور خارجی اعلام کرد: قصد داریم در تمامی نشست‌های بین‌المللی مربوطه به نشانه‌های خطرناک برنامه‌های هند برای اتمی کردن اقیانوس هند تاکید کرده و بگوییم که پاکستان کاملا آماده دفاع از مردم و مرزهای خود است.    به گزارش خبرگزاری دانشجویان ایران (ایسنا)، به نقل از خبرگزاری آسیا، سرتاج عزیز، مشاور نخست‌وزیر پاکستان در امور خارجی در بیانیه‌ای گفت: موشک‌های مجهز به کلاهک‌های اتمی هند که بر روی زیردریایی های اتمی مستقر شده‌اند تهدیدی برای امنیت دریایی 32 کشور ساحلی‌ کرانه منطقه اقیانوس هند محسوب می‌شوند و به همین خاطر اسلام آباد از سازمان ملل می‌خواهد تا به این موضوع رسیدگی کند.    سرتاج عزیز در بیانیه خود افزود: پاکستان پیشنهادی را برای مطرح کردن یک قطعنامه در جلسه امسال مجمع عمومی سازمان ملل در نظر دارد که در این پیشنهاد تبدیل اقیانوس هند به یک منطقه غیر اتمی را خواستار می‌شود.    وی تاکید کرد: پاکستان از 32 کشور ساحلی کرانه اقیانوس هند می‌خواهد تا از این اقدام حمایت کنند. این 32 کشور از جمله مالدیو، سری‌لانکا، بحرین، ایران، عراق، کویت، عمان، قطر، عربستان سعودی، امارات، مصر، آفریقای جنوبی،‌ استرالیا، اندونزی، مالزی، میانمار، سنگاپور و تایلند می‌شود.    سرتاج عزیز افزود: این موضوع از سوی تمامی قدرت‌های بزرگ جهان در نشست‌های دو جانبه و چند جانبه مطرح خواهد شد. ما قصد داریم در تمامی نشست‌های بین‌المللی مربوط به نشانه‌های خطرناک برنامه‌های هند برای اتمی کردن اقیانوس هند تاکید کنیم. پاکستان کاملا آماده است تا از مردم و مرزهای خود دفاع کند.    وی ادامه داد: علی‌رغم محدودیت منابع پاکستان یک بازدارنده اتمی محکم ساخته که دائما آن را به روز رسانی می‌کند. در همین حال برای تضمین امنیت دارایی‌های موشکی و اتمی این کشور تلاش‌های موفقیت آمیزی صورت گرفته است.    مشاور امور خارجه نخست‌وزیر پاکستان به سنا اطمینان داد: نیروهای مسلح و دانشمندان دفاعی این کشور کاملا هوشیار هستند و برای ارزیابی تهدیدهای استراتژیک و انجام واکنش‌های استراتژیک تمامی اقدامات احتیاطی را اتخاذ می‌کنند.    انتهای پیام ,
نماینده مردم اراک، کمیجان و خنداب در مجلس شورای اسلامی گفت: نگاه اعتقادی و باور دینی عمیق موجود در بین سربازان گمنام امام زمان(عج) موجب شده است تا امنیت بی‌بدیل و پایداری در کشور رقم بخورد.    محمدحسن آصفری در گفت‌وگو با خبرنگار خبرگزاری دانشجویان ایران(ایسنا)- منطقه مرکزی- افزود: اعتقاد و باور دینی موجود در بین سربازان گمنام امام زمان (عج) در واقع اعتقاد عملی به دین مبین اسلام و اعتقاد به نظام اسلامی و مردم است. چنین نگاهی مبتنی بر اعتقادات دینی در بین مجموعه‌های این چنینی سایر کشورها وجود ندارد.    وی بیان کرد: در سایه برخورداری از این باور دینی عمیق و اعتقاد عملی است که سربازان گمنام امام زمان(عج) با اقتدار و عزت اقدام به نشاندن هواپیمای حامل ریگی می‌کنند یا با عناصر جاسوسی برخورد کرده و آنها را دستگیر می‌کنند یا عوامل بمب‌گذاری در حرم رضوی دستگیر می‌شوند.    وی توانمندی بالا و هوشمندی بی‌نظیر سربازان گمنام امام زمان(عج) را از دیگر ویژگی‌های منحصر بفرد مجموعه وزارت اطلاعات در کنار نگاه اعتقادی آنان برشمرد و تصریح کرد: اگر امروز در ایران اسلامی شاهد برقراری امنیت پایدار هستیم که بسیاری از کشورهای دنیا حسرت آن را دارند، در سایه عملکرد قابل تحسین این عزیزان است که نظیر آن در دنیا وجود ندارد.    دبیر کمیسیون امنیت ملی و سیاست خارجی مجلس شورای اسلامی در ادامه با تاکید بر اینکه ایجاد امنیت پایدار لازمه برقراری توسعه پایدار است، افزود: اگر برای کشور تهدیدی پیش نیاید در آن موقع است که باید به دنبال تحقق اهداف توسعه‌ای بود.    وی با اشاره به فعالیت جریانات تکفیری و تروریستی در منطقه که با حمایت صهیونیست‌ها و سران سلطه شکل می‌گیرد، افزود: تمامی جریانات تروریستی برنامه نفوذ در کشور ایران را در سر می‌پرورانند اما در سایه تلاش‌های سربازان گمنام امام زمان(عج) است که این قبیل گروه‌های معاند انقلاب و اسلام اجازه نفوذ به کشور پیدا نمی‌کنند.    به گفته آصفری نگاه هوشیارانه نیروهای امنیتی کشورمان ترسی بر دل گروه‌های تروریستی افکنده است که هیچگاه اجازه نفوذ به داخل کشور پیدا نکرده و نخواهند کرد.    وی تاکید کرد: امروز چتر امنیتی که به همت سربازان گمنام امام زمان(عج) در نظام اسلامی گسترده شده حاصل اقتدار و اشرافیت اطلاعاتی نیروهای وزارت اطلاعات است که بر هیچ کسی پوشیده نیست و به مدد نیروهای مخلص و با ایمان این مجموعه مرزهای کشورمان کیلومترها خارج از محدوده جغرافیایی تعریف شده است.    نماینده مردم اراک، کمیجان و خنداب در خانه ملت خاطرنشان کرد: عملکرد وزارت اطلاعات در حوزه امنیت داخلی که متاثر از مجاهدت سربازان گمنام امام زمان(عج) است نشان داده است که نیروهای این مجموعه همواره یک گام جلوتر از معاندان هستند و با رصد دقیق تحرکات داخلی توطئه‌های آنان را نقش بر آب می‌کنند.    نیمه شعبان مصادف با سالروز ولادت با سعادت امام زمان (عج) به عنوان روز سربازان گمنام امام زمان(عج) نامگذاری شده است. ,
قائم مقام سازمان امداد ونجات جمعیت هلال احمر از امدادرسانی به 730 نفر در سیل و آب گرفتگی 4 استان و تخلیه اضطراری 450 نفر در یک روستا خبر داد.     به گزارش سرویس سلامت ایسنا ، مرتضی سلیمی درباره آخرین وضعیت آب گرفتگی و سیل در 4 استان گفت: از 24 ساعت گذشته تاکنون 4 استان شامل خراسان رضوی و شمالی، سمنان و تهران دچار سیل و آبگرفتگی شده‌اند.    وی با بیان اینکه تاکنون بیش از 730 نفر امدادرسانی و 22 نفر نیز به صورت اضطراری اسکان داده شده‌اند، اظهارکرد: یک صد خانوار شامل 450 نفر ساکن در روستای فیروز آباد شهرستان قوچان به صورت اضطراری تخلیه شده اند و متاسفانه یک تن نیز در روستای پالکانلو سفلی شیروان مفقود شده است.    به گزارش پایگاه اطلاع رسانی جمعیت هلال احمر قائم مقام سازمان امداد ونجات جمعیت هلال احمر خاطرنشان کرد: در جریان امدادرسانی ها 12 دستگاه خودرو نیز رهاسازی شد.    انتهای پیام   ,
مهاجم سابق تیم ملی آرژانتین و اینتر ایتالیا از فوتبال خداحافظی کرد.    به گزارش ایسنا و به نقل از اولاریون، دیگو میلیتو مهاجم 36 ساله که در رسینگ کلوپ آرژانتین بازی می‌کند، در آخرین دیدار خود با پیراهن این تیم به میدان رفت و از فوتبال خداحافظی کرد.    میلیتو که در جام جهانی 2010 با نظر دیگو مارادونا در تیم ملی کشورش حضور داشت، در مجموع در رده ملی فروغ کافی نداشت و در 25 بازی تنها 4 بار گلزنی کرد ولی در رده باشگاهی درخشش خوبی داشت.    مهم‌ترین حضور او در فوتبال به زمان حضورش در اینتر باز می‌گردد که طی 128 بازی توانست 72 گل به ثمر برساند. از جمله زدن دو گل در دیدار نهایی لیگ قهرمانان اوپا برابر بایرن مونیخ بود که باعث شد اینتر بعد از 50 سال به قهرمانی در اروپا برسد. او در تیم‌هایی چون رئال ساراگوسا، جنوا و رسینگ کلوپ آرژانتین نیز بازی کرد و در نهایت بعد از رقابت‌های این فصل فوتبال آرژانتین از فوتبال خداحافظی کرد.    بازیکن 36 ساله آرژانتین که به خاطر شباهت زیاد با انزو فرانچسکولی، مهاجم افسانه‌ای اروگوئه از سوی رسانه‌ها لقب شاهزاده را دریافت کرده است، در بازی خداحافظی خود یک مهمان ویژه خواهد داشت که ژوزه مورینیو مربی سابق او در اینتر است. میلیتو که با مورینیو توانست لیگ قهرمانان را کسب کند، از مربی سابق خود برای حضور در دیدار آخر خود دعوت کرده است.    انتهای پیام ,
استاندار قزوین گفت: امنیت، آسایش و اقتدار مثال‌زدنی کشور مرهون ایثار و مجاهدت‌های خاموش سربازان گمنام امام زمان(عج) است.     به گزارش خبرگزاری دانشجویان ایران(ایسنا)، منطقه قزوین، فریدون همتی در دومین روز از هفته‌ی سربازان گمنام امام زمان(عج) با عنوان روز سربازان گمنام امام زمان(عج) ادامه‌دهنده‌ی راه شهیدان ضمن گرامی‌داشت یاد و خاطره‌ی شهیدان، به‌ویژه شهدای وزارت اطلاعات اظهار کرد: این مناسبت فرصت خوبی برای تجلیل و قدردانی از خدمات نیروهای مؤمن، ولایت‌مدار و انقلابی است که به شکل گمنام فعالیت کرده و امنیت و جان خود را برای تأمین امنیت مردم و نظام جمهوری اسلامی به خطر می‌اندازند.    وی افزود: در اهمیت و جایگاه والای فعالیت خدمتگزاران وزارت اطلاعات جمهوری اسلامی همین بس که امام راحل لقب سرباز گمنام امام زمان(عج) را به این مجموعه اطلاق کردند و این بالاترین تعبیری است که تحت‌عنوان مدال سرباز گمنام امام زمان(عج) به تأمین‌کنندگان امنیت این مرز و بوم داده‌شده است.    همتی تصریح کرد: هفته‌ی سربازان گمنام امام زمان(عج) هم‌چنین فرصت مناسبی است تا به ارزش و اهمیت این نهاد و فعالیت مجاهدان راه خدا که در پی حفظ و حراست از نظام جمهوری اسلامی هستند، بیشتر پرداخته شود.    استاندار قزوین از وزارت اطلاعات به‌عنوان یکی از ارکان مهم نظام جمهوری اسلامی برای حفظ امنیت کشور در برابر بیگانگان یاد و خاطرنشان کرد: سربازان گمنام امام زمان(عج) و کارکنان این مجموعه‌ی خدوم، با چشمان تیزبین خود هرگونه حرکت معاندان و دشمنان را که موجب برهم ریختن نظم و امنیت کشور می‌شود به‌دقت رصد کرده و پیش از به ثمر نشستن، آن را از میان بر می‌دارند.    وی نقش سربازان گمنام امام زمان(عج) را در حفظ و پاسداری از ارزش‌های دینی و اعتقادی، مقابله با تحرکات نامحسوس دشمنان و توطئه‌های آن‌ها در ابعاد مختلف را تعیین‌کننده، بی‌بدیل و حائز اهمیت دانست و گفت: تأمین امنیت فیزیکی و روانی در سطح جامعه کار حساس و دشواری است که بخش مهمی از آن در کنار نیروهای نظامی و انتظامی بر عهده سربازان گمنام امام زمان(عج) است.    همتی از تأمین امنیت به‌عنوان یکی از مهم‌ترین وظایف دولت و حاکمیت که در قانون اساسی نیز به آن تصریح‌شده است، نام برد و افزود: امنیت و احساس آن در برقراری ثبات و نظم در جامعه هم‌چنین رشد و توسعه در بخش‌های مختلف، نقش اساسی، کلیدی و غیرقابل‌ انکار دارد.    استاندار قزوین با بیان این‌که مردم مؤمن و انقلابی ما همواره قدردان حافظان و تأمین‌کنندگان امنیت کشور هستند، ادامه داد: بخش مهمی از امنیت مطلوب و مثال‌زدنی جمهوری اسلامی در منطقه‌ی پرآشوب خاورمیانه، نشأت گرفته از وجود پربرکت ولی‌فقیه و رهبری معظم انقلاب، همدلی، اتحاد ملی، همکاری مردم با مسئولان و همچنین حافظان نظم و انضباط از جمله سربازان شجاع و خستگی‌ناپذیر گمنام امام زمان(عج) است.    همتی از کشورمان به‌عنوان جزیره‌ی ثبات و آرامش در منطقه‌ی بحرانی خاورمیانه یاد و تصریح کرد: دولت تدبیر و امید با دیپلماسی فعال و در کنار مجاهدت‌های خاموش و کارکنان مؤمن و انقلابی وزارت اطلاعات و با اتکا به توان و آمادگی دفاعی نهادهای نظامی و انتظامی و سایر مجموعه‌هایی که فعالیت آن‌ها قوام‌بخش امنیت در کشور است، می‌کوشد تا شرایط موجود امنیتی میهن اسلامی را حفظ کرده و ارتقاء بخشد.    انتهای پیام ,
شهردار جدید لندن از نامزد جمهوری‌خواهان در انتخابات آتی ریاست‌جمهوری آمریکا دعوت کرده تا با سفر به لندن به همراه وی با مسلمانان این شهر آشنا شود.  به گزارش خبرگزاری دانشجویان ایران ( ایسنا) به نقل از روزنامه تلگراف، دعوت صادق خان، شهردار مسلمان جدید لندن از دونالد ترامپ، نامزد جمهوری‌خواهان در انتخابات آتی ریاست‌جمهوری آمریکا نشان از بهبود روابط بین این دو سیاستمدار دارد که پس از پیروزی صادق خان در انتخابات شهرداری اخیر لندن دچار تنش شده بود.  این در حالی است که ترامپ در جریان مناظرات انتخاباتی خود خواهان ممنوعیت ورود تمامی مسلمانان به آمریکا شده بود؛ ممنوعیتی که ممکن است دامن صادق خان را نیز به عنوان یک مسلمان بگیرد. با این حال ترامپ اظهار کرده بود که صادق خان می‌تواند در این میان یک استثنا باشد.  در واکنش به این لطف ترامپ، شهردار لندن نسبت به شکست سنگین وی در انتخابات ماه نوامبر ابراز امیدواری کرده بود.  در مقابل ترامپ، صادق خان را به گستاخی متهم کرد و به این ترتیب جنگ کلامی میان این دو تن آغاز شد و ادامه یافت.  صادق خان هشدار داده بود، واکنش ترامپ در قبال مسلمانان، انگلیس و آمریکا را کشورهایی ناامن‌تر می‌کند. اکنون وی از ترامپ دعوت کرده تا با سفر به لندن و دیدار با مسلمانان دیدگاه خود را دراین باره تغییر دهد.  شهردار لندن خطاب به غول املاک آمریکا گفت: به ترامپ می‌گویم، اگر رویکردت به اسلام رد آن است، اگر مسلمانان را افرادی می‌بینی که نمی‌توان با آن‌ها سازگار شد، و این افراد با ارزش‌های غربی هم‌خوانی ندارند، به لندن بیا. در اینجا صدها تن زندگی می‌کنند که هم‌ مسلمان و هم غربی هستند. به لندن بیا،‌با خانواده من، خودم و دوستانم و سایر اهالی لندن دیدار کن و به ان ترتیب مطمئن شو که زندگی در کنار مسلمانان ممکن است.  انتهای پیام ,
مدیرعامل خانه هنرمندان ایران درگذشت پرویز کلانتری را تسلیت گفت.    به گزارش ایسنا، در پیام مجید رجبی معمار آمده است: پرویز کلانتری، انسانی شریف و هنرمندی بزرگ که در این دیار به نقاش کویر شهره بود، پس از تحمل رنج بیماری، سرانجام هنرمندانه پرواز کرد و از میان ما رفت.    او از میان ما رفت، ولی نقاشی‌ها، تصویرگری‌ها و تابلوهای کاهگلی‌اش که زندگی مردم کویر را در خود داشت، در میان ما تا ابد به یادگار خواهد ماند.    امید که روح لطیفش قرین لطف و رحمت الهی بوده، بازماندگانش در غم از دست دادن آن هنرمند فقید، صبور و شکیبا باشند.     ~.~.~.~.~.~.~.~.~    مدیرعامل موسسه توسعه هنرهای معاصر درگذشت پرویز کلانتری - نقاش، تصویرگر و نویسنده پیشکسوت - را تسلیت گفت.    به گزارش ایسنا، در پیام تسلیت مهدی افضلی آمده است: انالله و انا الیه راجعون. با اندوه فراوان، خبر رسید که استاد پرویز کلانتری نیز از جمع اهالی هنر شریف هنرهای تجسمی کشور، رخت سفر بربست. پیشکسوتی فروتن از زمره‌ی بزرگان هنر ایران زمین که با ذوقی لطیف روایت‌گر کویرهای ایران بود و آثارش همواره پیوندهایی دلنشین و خاطره‌انگیز با روح و جان مردم داشت.    درگذشت این هنرمند عزیز را به بازماندگان محترم او و نیز خانواده هنرهای تجسمی کشور تسلیت می‌گویم و از خداوند متعال برای آن مرحوم روحی شاد و آرام طلب دارم.    به گزارش ایسنا، پرویز کلانتری، نقاش و تصویرگر پیشکسوت، شامگاه 31 اردیبهشت‌ماه پس از تحمل یک دوره بیماری، در سن 85 سالگی درگذشت.    کلانتری، هنرمند نقاش، نویسنده و روزنامه‌نگار، متولد سال 1310 در زنجان و دانش‌آموخته‌ی دانشکده‌ی هنرهای زیبای دانشگاه تهران بود. مدیریت کانون پرورش فکری کودکان و نوجوانان، شرکت در نمایشگاه‌های گروهی و انفرادی متعدد در داخل و خارج از ایران و انتشار چند مجموعه داستان، بخشی از فعالیت‌های کلانتری بود. همچنین یکی از آثارش در فهرست تمبرهای ویژه‌ی سازمان ملل به چاپ رسیده و تابلوی مشهور شهر ایرانی او در مقر سازمان ملل در نایروبی قرار دارد.    او به‌جز نقاشی و تصویرگری، داستان‌نویسی و روزنامه‌نگاری را نیز تجربه کرد و فعالیت‌های هنری مختلفی را در کارنامه‌ی کاری خود به ثبت رساند.    انتهای پیام ,
رئیس جهاد دانشگاهی استان قزوین تصریح کرد: جهاد دانشگاهی با عزم و اراده‌ در راستای ادای دین خود برای تحقق مطالبات مقام معظم رهبری اقدام و از ظرفیت‌ها و توان خود استفاده می‌کند.     محمدحسین فائزی رئیس جهاد دانشگاهی استان قزوین در گفت‌وگو با خبرنگار خبرگزاری دانشجویان ایران(ایسنا)، منطقه‌ قزوین، در حاشیه‌ی مراسم اختتامیه‌ی پنجمین دوره‌ی مناظرات دانشجویی اظهار کرد: برگزاری کرسی‌های آزاداندیشی در دانشگاه‌ها از سال 78 توسط رهبر معظم انقلاب اسلامی مطرح شده است.    وی افزود: با توجه به این‌که 27 سال از مطالبه‌ی رهبری می‌گذرد باید دید که مدیران تحت امر ایشان به چه میزان خواسته‌ی مقام معظم رهبری را محقق کرده‌اند.    فائزی یادآور شد: رهبر انقلاب در جلسات عمومی و خصوصی، پیرامون برگزاری کرسی‌های آزاد اندیشی تأکید فراوان داشته‌اند و این در حالی است که با توجه به گذشت سالیان دراز برگزاری این مناظرات و کرسی‌ها به نتایج مطلوب نرسیده است.    وی خاطرنشان کرد: جهاد دانشگاهی، با عزمی راسخ در راستای برگزاری مناظرات گام برداشته و در راستای تحقق فرمایشات رهبری بنا دارد تا این مناظرات را در قالب جذاب، روز آمد و نوین ادامه دهد.    فائزی با اشاره به این‌که در این راستا یک رویکرد تکلیف‌مدار وجود دارد، گفت: علاوه‌بر رویکرد تکلیف‌مداری، نفس ایجاد چنین جریاناتی در دانشگاه‌ها فوائد متعددی برای دانشگاه و فضای دانشگاهی در پی خواهد داشت.    رئیس جهاد دانشگاهی استان قزوین گفت: زمانی که دانشجویی اندیشه‌ای متعارض دارد و می‌تواند با آزادی و امنیت اندیشه‌های خود را مطرح کند، شاهد رشد و رویش در فضای آموزش عالی خواهیم بود.    وی تصریح کرد: فواید برگزاری این مناظرات بر کسی پوشیده نیست تا جائی‌که پیشنهاد برگزاری مناظرات در سطح اساتید نیز توسط خود آن‌ها مطرح شده است.    فائزی با بیان این‌که برگزاری مناظرات دانشجویی کاری ارزشمند است، ادامه داد: قطعاً در همین راستا شاهد نتایج محسوس و نامحسوس خواهیم بود که البته با همکاری و مشارکت بیشتر دانشگاه‌ها می‌توان گام‌های بلندتری در راستای برگزاری بهتر این مناظرات برداشت و در نهایت نیز با سرعت بیشتر به نتایج بهتری خواهیم رسید.    رئیس جهاد دانشگاهی قزوین سطح برگزاری مناظرات را خوب دانست و یادآور شد: با توجه به مناظرات صورت گرفته سطح مناظرات نسبت به پارسال افزایش کیفی رو به رشدی داشته است.    انتهای پیام ,
رییس سازمان چای کشور گفت: به زودی چین اول چای به پایان می رسد.    به گزارش خبرنگار ایسنا در منطقه گیلان، محمدولی روزبهان در دیدار با تعدادی از کارشناسان خرید برگ سبز چای در مناطق چایکاری بااشاره به اهمیت ارتقاء کیفی محصول چای،گفت: فعالیت مضاعف و مسئولانه تمامی پرسنل در راستای برنامه‌ اقتصاد مقاومتی و رسیدن به اهداف عالیه وزارت جهاد کشاورزی در این بخش از جمله مسائل بسیار مهم و ضروری سازمان چای است.    وی با بیان اینکه آستانه پایان چین اول چای قرار داریم بر ضرورت دقت و توجه بیشتر پرسنل به وظایف سازمانی تاکید کرد.    روزبهان در ادامه به ضرورت پرداختن به موضوع ایجاد تشکل های باغ و کارخانه اشاره کردند و آن را از حیث تسهیل برنامه ریزی و ایجاد درآمد بیش تر برای باغداران چای و کارخانه های چایسازی در خور بررسی بر شمردند.    ایرج هوسمی - مدیرعامل اتحادیه چایکاران شمال کشور - هم گفت: وضعیت تولید در سال جاری به‌دلیل شرایط مساعد آب و هوایی خوب است و بر اساس آمار موجود، ۱۵ درصد نسبت به مدت مشابه گذشته افزایش تولید داشته‌ایم.    وی افزود: اعلام قیمت تضمینی برگ سبز چای به‌طور قطع میانگینی از تورم خواهد بود و برای بهره‌برداران راضی‌کننده است.    هوسمی خاطرنشان کرد:شرایط آب و هوایی مناسب و رسیدگی بهره‌برداران چایکار در انجام به‌موقع عملیات به‌زراعی، باعث شده که تولید مناسبی رقم بخورد.    سال گذشته قیمت تضمینی هر کیلوگرم برگ سبز درجه یک در سال زراعی ۹۴ - ۹۳ معادل ۲۱ هزار و ۸۰۰ ریال و برگ سبز درجه دو ۱۲ هزار و ۱۰۰ ریال بود.  انتهای پیام   ,
نمایش افسانه ببر میزبان هنرمندانی چون آزیتا حاجیان، مهراوه شریفی‌نیا، روزبه حصاری، تینو صالحی و بهرام سروری‌نژاد بود.    به گزارش ایسنا، آزیتا حاجیان بازیگران سینما و تئاتر در نوشتار کوتاهی درباره این نمایش نوشت: گوته می‌گوید اجرای نمایش مانند عبور یک بند باز با مهارت از یک طناب است. هدایت هاشمی سپاس که با مهارتی خاص و جذاب از این مسیر عبور کردی.    تا کنون هنرمندانی چون پرویز پورحسینی، ژاله صامتی، نوید محمدزاده، احمد مهران‌فر، افشین اعلا، افشین هاشمی، بهناز جعفری، منصور ضابطیان، ستاره اسکندری، لادن مستوفی، جلیل سامان، همایون ارشادی، رضا رفیع، احمد کاوری، جلیل سامان، نیما شعبان‌نژاد، پژمان جمشیدی، مجید توکلی، علی ضیا، علی صالحی، امیر قمیشی، هومن حاجی‌عبداللهی، حسین کیانی، حمید پورآذری، بهزاد صدیقی، امیر کاوه آهنین جان و ...به تماشای این اثر نشسته‌اند.    نمایش تک‌گویی کمدی افسانه ببر که از جمله آثار محیطی پر مخاطب سال 90 در تئاتر شهر بود، بار دیگر با بازی هدایت هاشمی اجرا می‌شود.    داستان این اثر روایت‌گر زندگی سربازی است که در راهپیمایی بزرگ چین شرکت می‌کند اما در اثر درگیری با سربازان دشمن زخمی شده و پس نجات از سیلابی عظیم خود را به دهانه یک غار می‌رساند و در آنجا با یک ببر مواجه می‌شود.    شیوه اجرایی این تک‌گویی بر گرفته از نقالی چینی و تکنیک های تئاتر شرقی است که با نگاهی طنز پردازانه روایت خواهد شد.    طراحی و کارگردانی  افسانه ببر  بر عهده هادی عامل بوده که از روز چهارشنبه ۱۵ اردیبهشت در مجموعه تئاتر باران ساعت ۲۰:۳۰ روی صحنه است.    انتهای پیام     ,
‌یک گونه لاک‌پشت مهاجم و غیر‌بومی ‌توسط اداره محیط زیست آستانه به اداره کل حفاظت محیط زیست گیلان منتقل شد.    به گزارش خبرگزاری دانشجویان ایران(ایسنا)، منطقه گیلان، یک عدد لاک پشت گوش‌قرمز که توسط یکی از دوستداران محیط زیست در شالیزارهای روستایی آستانه اشرفیه پیدا شده بود، پس از انتقال به اداره محیط زیست شهرستان به اداره کل حفاظت محیط زیست گیلان تحویل داده‌ شد.    ابراهیم غلامی رییس حفاظت محیط زیست آستانه به خبرنگار ایسنا گفت: این گونه که از گونه‌های غیربومی و مهاجم است، احتمالا توسط کسانی که از آنها به عنوان موجودات تزیینی نگهداری می‌کردند، در طبیعت رها شده است.    وی اضافه کرد: چنانچه افرادی گونه‌ای جانوری در اختیار دارند، جدا‌ از رها کردن آن در طبیعت خودداری کنند، چرا که ممکن است گونه ‌مزبور که اغلب غیر بومی است، بر گونه‌های محلی غلبه کند و در نهایت باعث بروز مشکلات اکولوژیکی و زیستی در منطقه شود‌.    غلامی تصریح کرد: در سالیان گذشته مشکلاتی نظیر حضور مهمانان ناخوانده‌ای چون راکن‌، مختلط شدن نژادهای مختلف قرقاول با گونه‌ی ایرانی، هجوم آفت گیاهی آزولا در تالاب‌های استان و نمونه‌های دیگر باعث بوجود آمدن تغییرات زیاد در ترکیب گونه‌ها‌ی منطقه شده است که محصول عدم مدیریت صحیح اکولوژیکی است و در نهایت باعث برهم خوردن ترکیب گونه‌ای جانواران و گیاهان در حیات وحش منطقه می‌شود‌.    وی تاکید کرد: شایسته است هم‌استانی‌ها در صورت مشاهده هرگونه‌ی جانوری سرگردان یا مجروح‌، نسبت به تحویل آن به ادارات محیط زیست مناطق اقدام کنند.    انتهای پیام   ,
دبیرکل حزب موتلفه اسلامی گفت: ما برای انتخابات آینده ریاست جمهوری هنوز هیچ تصمیمی نگرفته‌ایم.    به گزارش گروه دریافت خبر خبرگزاری دانشجویان ایران (ایسنا)، محمدنبی حبیبی در پایان نشست دبیران حزب موتلفه در مورد اینکه گفته شده مؤتلفه اسلامی در انتخابات آینده جدای از اصولگرایان نامزد مستقل خواهد داشت اظهار کرد: ما بحث های اتخابات ریاست جمهوری را شروع کرده‌ایم ولی هنوز هیچ تصمیمی نگرفته‌ایم. ما معمولاً در هر انتخاباتی نامزد و برنامه مشخص داریم و متناسب با شرایط روز به اتخاذ تصمیم می‌پردازیم.      وی در ادامه با استقبال از سفر رئیس جمهور به قم گفت: حل مشکلات معیشتی و ازدواج جوانان مهمترین خواسته مراجع از رئیس جمهور بود. مراجع عظام تقلید همچنان زبان گویای مطالبات ملت هستند. خوشبختانه سفر رئیس جمهور به قم باعث شد دولت نسبت به دغدغه‌های مراجع اعلام اهتمام ویژه کند. امیدوارم این اهتمام خود را در اقدام و عمل به سیاستهای اقتصاد مقاومتی نشان دهد.    دبیرکل موتلفه در ادامه با بیان اینکه مشکلات معیشتی مردم هر روز پیچیده‌تر می‌شود مدعی شد که مردم هنوز دستاورد ملموسی از تحرکات دولت در حوزه اقتصاد را شاهد نیستند.    حبیبی همچنین با اشاره به بیانیه مشترک آمریکا، فرانسه، انگلیس و آلمان و اتحادیه ارویا در مورد تعامل بانک‌های اروپایی با ایران گفت: طرف غربی در برجام به جای اقدام و عمل به تعهدات خود به بیانیه بازی روی آورده است. جالب اینجاست آنها گفته‌اند کاهش تحریم‌ها حق ایران است! ما در برجام دنبال برداشته شدن همه تحریم‌ها هستیم آنها تازه می‌گویند کاهش تحریم‌ها. از همه مهمتر به آن هم عمل نمی‌کنند. دولت باید گزارش شفافی به مردم در مورد اجرای برجام دهد.    حبیبی با اشاره به مشکلات کشور گفت: دولت به سوی اجرای سیاست‌های اقتصاد مقاومتی برود و برجام را با مکانیزم‌های حقوقی که در این قرارداد است به سرانجام برساند و به دغدغه‌های مراجع در حل مشکلات مردم به ویژه جوانان اهتمام ویژه کند.    دبیرکل حزب موتلفه اسلامی در مورد دیدار فائزه هاشمی با سران بهائیت گفت: نیروهای انقلابی و مراجع نسبت به این عمل زشت واکنش نشان دادند. پدر ایشان هم گفت باید جبران کند اما او نه تنها جبران نکرد بلکه روی خطای خود اصرار دارد. جریان بهائیت یک جریان جاسوسی از نوع انگلیسی و در حال حاضر نیز عامل استکبار غربی و اسرائیلی است. در فتنه ۸۸ بهائیت در کنار منافقین و سلطنت‌طلب‌ها و برخی نیروهای غافل و نانجیب داخلی ظاهر شدند و از سوی مردم تودهنی خوردند. این پیوندها هنوز وجود دارد. دیدار فائزه با سرکرده بهائیت ادامه این داستان است.    حبیبی با اظهار تأسف از سکوت اولیه و بعد فرافکنی حزب کارگزاران تصریح کرد: فائزه هاشمی عضو شورای مرکزی حزب کارگزاران است این حزب باید موضع خود را درباره این دیدار و مرزبندی خود را با حزب صهیونیستی بهائیت صریحاً اعلام کند و الا در افکار عمومی متهم به پیوند عاطفی با منفورترین فرقه ضاله می‌شود.      وی همچنین با اشاره به سالروز فتح خرمشهر گفت: فتح خرمشهر نمادی از یاری خدا در جنگ تحمیلی بود. ملت ما با پیروزی در فتح خرمشهر طعم شیرین ان تنصرالله ینصرکم و یثبت اقدامکم را چشیدند. همان طوری که رهبر انقلاب فرمودند که قدرت واقعی در ایمان به خدا و کفر به طاغوت است. رزمندگان اسلام در فتح خرمشهر در اوج اعتقاد به خداو کفر به طاغوت بودند برای همین امام(ره) اعلام فرمود: خرمشهر را خدا آزاد کرد.    حبیبی اظهار داشت: امروز هم باید با قدرت در مقابل زیاده‌خواهی‌های آمریکا ایستاد و با طاغوت زمان و شیطان اکبر مرزبندی خودمان را حفظ کنیم.    دبیر کل حزب موتلفه اسلامی در پایان با تبریک مجدد نیمه شعبان اظهار داشت: وعده ظهور حضرت صاحب الزمان (عج) یک وعده حق و الهی است. با آماده شدن کره زمین برای این ظهور این وعده ان‌شاءالله محقق خواهد شد. قطعی بودن این تحقق، موجب دلگرمی همه مبارزان مسلمان در جبهه مقابله با طاغوت و طاغوتیان در طول تاریخ بوده و خواهد بود. این عید بزرگ را به همه منتظران ان حضرت تبریک می گوییم.    انتهای پیام ,
تیم ملی والیبال ایران بعد از سفری 13 ساعته به توکیو ژاپن رسید.    به گزارش خبرنگار اعزامی ایسنا از ژاپن، ملی پوشان ایران ساعت 22 شب گذشته برای حضور در رقابت‌های انتخابی المپیک تهران را به مقصد توکیو ترک کردند. این تیم دقایقی قبل به توکیو رسید.    تیم ملی تمرین‌های خود را از یکشنبه (2 خرداد) در ژاپن آغاز می‌کند.    قبل از آغاز رقابت‌های انتخابی المپیک، ملی‌پوشان ایران روزهای 2 و 5 خرداد دو بازی تدارکاتی را برابر چین و لهستان برگزار می‌کنند.    رقابت‌های انتخابی المپیک از 8 تا 16 خرداد به میزبانی توکیو ژاپن برگزار می‌شود و تیم‌های فرانسه، لهستان، ایران، چین، ژاپن، کانادا و ونزوئلا برای گرفتن 4 سهمیه المپیک به رقابت با یکدیگر می‌پردازند.    سه تیم برتر مسابقه‌ها به همراه بهترین تیم آسیایی جواز حضور در بازی‌های المپیک 2016 ریو را کسب می‌کنند. تیم ملی ایران با ترکیب سعید معروف، مهدی مهدوی، شهرام محمودی، امیر غفور، فرهاد قائمی، میلاد عبادی پور، مجتبی میرزاجانپور، حمزه زرینی، سید محمد موسوی، عادل غلامی، آرمین تشکری، مصطفی شریفات، فرهاد ظریف، علیرضا مباشری، محمدجواد معنوی نژاد و مهدی مرندی در این رقابت‌ها حاضر هستند.    رائول لوزانو سرمربی‌گری تیم ملی ایران را بر عهده دارد. خوان سیچلو به عنوان دستیار، محمدرضا تندروان و رحمان محمدی راد به عنوان مربی، آندره اسپر به عنوان مربی بدنساز، نوید مشجری و مهرداد مهران پور به عنوان آنالیزور، دکتر سیامک افروزی به عنوان فیزیوتراپیست و کمال سیف به عنوان مترجم تیم ملی ایران را در این رقابت‌ها همراهی می‌کند.    انتهای پیام   ,
مسئولان برگزاری ریو 2016 از بلیت بازی‌های المپیک و پارالمپیک امسال رونمایی کردند.    به گزارش ایسنا و به نقل از جهان ورزش، ریو 2016 برای هر 64 رشته ورزشی بلیت‌های خاص خود را طراحی کرده است که روی آن‌ها نماد آن رشته ورزش چاپ شده است. بر روی بلیت‌های افتتاحیه و اختتامیه لوگوی المپیک به چشم می‌خورد.    کارلوس نوزمان، رییس کمیته برگزاری ریو 2016 در این باره گفت: اولین بار است که بازی‌های المپیک در آمریکای جنوبی برگزار می‌شود بنابراین ما خواستیم که بلیت‌ها متفاوت باشند. این اولین بار است که بر روی بلیت‌های نمادهای خاص برای هر رشته ورزشی منتشر می‌شود.    تاکنون تنها 24 درصد از بلیت‌های پارالمپیک ریو فروخته شده است. با این حال مسئولان امیدوارند که در 78 روز باقی مانده بقیه بلیت‌ها نیز فروش برود. این در حالی است که هنوز بلیت‌های المپیک نیز کاملا فروش نرفته‌اند.    مسئولان برگزاری اعلام کرده‌اند که هدف آن‌ها فروختن 40 درصد بلیت‌های پارالمپیک قبل از افتتاحیه است و بقیه آن‌ها نیز احتمالا در زمان برگزاری بازی‌ها فروخته می‌شوند.    انتهای پیام   ,
حدود 80 درصد از شهرهای بسیار بزرگ جهان (مگاشهر) در آسیا، آمریکای لاتین یا آفریقا واقع شده‌اند.     به گزارش سرویس شهری ایسنا، دفتر برنامه اسکان بشر ملل متحد در گزارش جدیدی اعلام کرده است که امروزه بزرگترین شهرهای جهان به لحاظ تعداد و وسعت افزایش پیدا کرده‌اند و در سال 2015 میلادی، 29 مگاشهر (شهرهایی با بیش از 10 میلیون نفر جمعیت) وجود داشته‌اند در حالی که در سال 1995 این رقم محدود به 14 مگاشهر بوده است.    این گزارش همچنین می‌افزاید که 79 درصد از این مگاشهرها در مناطق در حال توسعه در آسیا، آمریکای لاتین و آفریقا واقع شده‌اند.    این یافته نشان دهنده آن است که مرکز ثقل شهرنشینی به سمت کشورهای در حال توسعه در حرکت است.    به گزارش پایگاه اینترنتی کوارتز، دو مگاشهر جهان در منطقه آفریقای سیاه (مناطق جنوب صحرای بزرگ آفریقا) شامل لاگوس پایتخت سابق نیجریه و کینشاسا پایتخت جمهوری دموکراتیک کنگو هستند. همچنین ژوهانسبورگ در آفریقای جنوبی که پیش بینی می‌شود تا سال 2025 جمعیت آن به 11 میلیون نفر برسد به زودی به این فهرست خواهد پیوست.    در این گزارش آمده است: اما بیشتر این شهرها در جهان در حال توسعه خواهند بود و پیش بینی می‌شود که نقش بیشتری در اقتصاد جهانی داشته باشند.    با این حال نرخ توسعه شهری برای قاره‌ای مثل آفریقا هم امیدوارکننده است و هم دردسر ساز. همزمان با موج مهاجرت ساکنان روستایی به شهرها برای کاریابی یا در برخی موارد به قصد فرار از درگیری و جنگ، آفریقا ظرف 20 سال شاهد رشد بیش از دو برابری جمعیت شهرنشین خود بوده‌ است و این چالش در بسیاری از قاره‌های دیگر که جمعیت شهری آنها به سرعت رو به رشد است نیز اجتناب ناپذیر است.    نکته قابل تامل این است که تاکنون تعداد اندکی از این مگاشهرها آمادگی کافی برای اسکان، تامین خدمات و سرویس‌دهی اجتماعی و نیز ایجاد اشتغال برای این تعداد از جمعیت مهاجر به سمت شهرها داشته‌اند.    انتهای پیام ,
قم، برای روحانی جایگاه ویژه‌ای دارد. شهری که رئیس‌جمهور به خوبی فضا و نهادهای مؤثر آن را می‌شناسد و می‌داند که برای پیشبرد اهداف خود احتیاج به همراهی این شهر با سیاست‌هایش دارد.    به گزارش ایسنا، عصر ایران در ادامه آورده است: روحانی در زمانی که رئیس‌جمهور منتخب بود، در جریان سفر به قم خطاب به مراجع تقلید گفت: امیدوارم دولت یازدهم بتواند با برقراری ارتباط مؤثر با حوزه و مراجع معظم تقلید و علما، مشکلات داخلی و خارجی کشور را کاهش و حل و فصل کند. بر اساس همین معنا بعد از استقرار در نهاد ریاست جمهوری هم خود راهی قم شد و هم وزرا و معاونینش برای گزارش دادن به مراجع راهی مذهبی‌ترین شهر ایران شدند.    دیدار با مراجع تقلید و ارائه اطلاعات جزئی عملکرد دولت به آنها می‌تواند کمک بسیاری به روحانی و کابینه‌اش در ادامه مسیر باقی‌مانده تا پایان دولت یازدهم داشته باشد. روحانی در جریان این جدیدترین سفرش به قم و گزارش به مراجع تقلید، به‌دنبال رسیدن به سه هدف اصلی است.     هدف اول روحانی از این سفر، گرفتن تأیید از مراجع تقلید است. منتقدان رئیس‌جمهور در این سال‌ها سعی کردند به مردم القا کنند که قم مخالف روحانی است و از تصمیمات دولت در زمینه‌های مختلف راضی نیستند. سفر یک‌روزه روحانی به قم، خنثی کردن این استراتژی بود. در تمام دیدارهای روحانی مراجع تقلید عملکرد روحانی را ستایش کردند و حتی آیت‌الله مکارم خطاب به حسن روحانی گفت که رئیس‌جمهور موفقی است. روحانی توانست بعد از انتخابات مجلس دهم، تأیید مراجع تقلید را در مورد عملکردش بگیرد.     هدف دوم اینکه او در یک سال باقی‌مانده تا انتخابات ریاست جمهوری و در دوران پسابرجام، احتیاج به یک وحدت کلمه در کشور دارد. دولت برای رسیدن به موفقیت در دوران پسابرجام باید ابتدا یک وحدت فراگیر را در کشور نهادینه کند تا با خیال راحت دوران پساتحریم را مدیریت کند. اگر روحانی نتواند وحدت کلمه را در کشور فراگیر کند قطعا مشکلات فراوانی در ماه‌های پیش رو خواهد داشت و انرژی‌ دولت صرف پاسخگویی به مخالف‌خوان‌های دلواپس دولت خواهد شد.    به خاطر همین مسأله، مراجع تقلید به عنوان زعمای دینی و سیاسی کشور می‌توانند نقش ریسمان وحدت را بازی کنند. حمایت مراجع تقلید از دولت می‌تواند کمک بزرگی به روحانی و دستگاه دیپلماسی کشور باشد. مراجع تقلید می‌توانند سد محکمی در راه مخالفان دولت باشند و اجازه ندهند آنها با مسموم کردن فضا راه را برای موفقیت دولت در دوران پسابرجام ببندند.     هدف سوم این سفر این است که روحانی می‌خواهد خود مراجع تقلید را در جریان امور کشور قرار دهد و اجازه ندهد دلواپسان و مخالفان دولت، منبع خبری بیوت مراجع شوند. رئیس‌جمهور به خوبی می‌داند که اگر این افراد حامل اخبار کشور به مراجع باشند، همان اتفاقاتی خواهد افتاد که در سال گذشته و در ماجرای نقل خبر تک‌خوانی زنان به وجود آمد؛ ماجرایی که در پی آن، افرادی مانند حدادعادل و مرتضی آقاتهرانی اعتراف کردند که تک‌خوانی صورت نگرفته و وزارت ارشاد تخلفی انجام نداده است.    یک سال پیش رو برای رئیس‌جمهور روزهای مهمی است؛ روزهایی که ثانیه به ثانیۀ آن برای آینده کشور دارای اهمیت است و مردم چشم‌انتظار تحقق وعده‌های روحانی در دوران پسابرجام هستند.    انتهای پیام ,
‌مدیرکل مدیریت بحران استانداری خراسان‌شمالی گفت: سیل شب گذشته به چهار شهرستان ‌در این منطقه خسارت وارد کرده است.    حسین عظیمی در گفت و گو با خبرنگار خبرگزاری دانشجویان ایران‌(ایسنا)، منطقه خراسان شمالی، اظهارکرد: سیل شب گذشته به شهرستان‌های شیروان، فاروج، بجنورد و رازجرگلان در بخش‌های مختلف خسارت زده است.    وی با بیان این که سیل در منطقه فاروج منجر به انسداد برخی از راه‌های روستایی شده بود که در نهایت با تلاش عوامل راهداری بامداد امروز همه مسیرها بازگشایی شد، ادامه داد: سیل در شهرستان شیروان موجب آسیب به مزارع و باغات کشاورزی، تاسیسات زیربنایی و احشام شده است.    عظیمی افزود: در شهرستان بجنورد نیز سیل و تگرگ به تاسیات زیربنایی، راه روستایی، مزارع و باغات کشاورزی خسارت زده است.    وی با اشاره به واژگونی چندین تیر چراغ برق و قطعی شبکه برق در منطقه جرگلان، یادآورشد: در شهرستان رازوجرگلان نیز سیل سبب آسیب به مزارع کشاوری و تاسیسات زیربنایی شد.    عظیمی با بیان این که هواشناسی طی امروز و فردا - اول و دوم خردادماه جاری - نسبت به بارش باران و وقوع سیلاب هشدار داده است، گفت: در راستای بروز آسیب و خسارت کمتر، هم اکنون این اطلاعیه به فرمانداران و دهیاران اطلاع رسانی شده است تا افراد از حضور در کنار رودخانه‌ها و بردن احشام خود به مناطق مختلف پرهیز کنند.    مدیرکل مدیریت بحران استانداری خراسان‌شمالی یادآورشد: میزان ریالی خسارت وارده به این شهرستان‌ها طی 48 ساعت آینده و پس از برآورد توسط کارشناسان اعلام خواهد شد.  ‌  انتهای پیام   ,
پلیس قزاقستان امروز(شنبه)‌ با حمله به تظاهرات ضددولتی در شهر آلماتی، پایتخت این کشور، اقدام به دستگیری‌ ده‌ها تن از معترضان و مسدود کردن میدان اصلی این شهر کرد.    به گزارش خبرگزاری دانشجویان ایران (ایسنا)، به نقل از خبرگزاری رویترز، مخالفان نور سلطان نظربایف، رئیس جمهور قزاقستان که از سال 1989 تا کنون قدرت را در این کشور در دست داشته از چندی پیش برای برپایی تجمع‌های اعتراضی امروز در همه شهرهای مهم این کشور فراخوان دادند. آنها به دنبال تداوم اعتراضات علیه طرح خصوصی سازی مزارع در این کشور هستند.  ده‌ها معترض قزاقستانی امروز در محل یک ایست بازرسی پلیس که جلوی دسترسی به میدان اصلی شهر آلماتی را می‌گرفت، تجمع کردند.  شاهدان عینی به خبرگزاری رویترز گفتند که نیروهای پلیس ضد شورش قزاقستان اقدام به تعقیب معترضان در خیابان کرده و تعدادی از آنها را بازداشت و به خودروهای پلیس منتقل کردند.  مقامات قزاقستان پیش از این هشدار داده بودند که این تجمعهای برنامه‌ریزی شده غیر قانونی بوده و مقامات با آنها برخورد خواهند کرد.  پلیس قزاقستان همچنین دو خبرنگار رویترز را برای مدت کوتاهی بازداشت اما کمی بعد آنها را آزاد کرد.  دادستان قزاقستان در بیانیه‌ای گفت: نهادهای ضابط قانون باید جلوی هر گونه تخطی از قوانین را گرفته و بلافاصله تدابیر قانونی لازم شامل تعقیب کیفری مجرمین را به اجرا در آورند.  چند روز پیش نیز پلیس و دادگاه‌های قزاقستان شش فعال را در چندین شهر که برای برگزاری اعتراضات در روز شنبه برنامه ریزی کرده بودند دستگیر کردند.  انتهای پیام ,
دبیر نخستین جشنواره ملی و کنگره بین‌المللی علوم و فناوری‌های سلول‌های بنیادی و پزشکی بازساختی از افزایش تعداد شرکت‌های فعال در حوزه سلول‌های بنیادی از یک شرکت به 50 شرکت طی یک سال گذشته خبر داد.    به گزارش خبرنگار علمی ایسنا، دکتر امیرعلی حمیدیه در مراسم اختتامیه نخستین جشنواره ملی و کنگره بین‌المللی علوم و فناوری‌های سلول‌های بنیادی و پزشکی بازساختی اظهار کرد: سال گذشته 800 دانشجوی نخبه را از وزارتخانه‌های بهداشت و علوم و جهاد دانشگاهی در رشته‌های مختلف علوم پایه، بالینی و همچنین مهندسی در معاونت علمی و فناوری ریاست جمهوری گردهم آوردیم که کاری بسیار مشکلی بود تا بتوانیم مقدمات لازم برای برگزاری اولین جشنواره ملی و کنگره بین‌المللی علوم و فناوری‌های سلول‌های بنیادی را فراهم کنیم.    وی ادامه داد: کار این کنگره از حدود 9 ماه پیش در ستاد توسعه علوم و فناوری‌های سلول‌های بنیادی معاونت علمی و فناوری ریاست جمهوری شروع شد؛ با توجه به این که این کنگره یک کنگره معمولی نبود، همکاری‌های خوبی نیز در برگزاری آن صورت گرفت.    دبیر نخستین جشنواره ملی و کنگره بین‌المللی علوم وفناوری‌های سلول‌های بنیادی و پزشکی بازساختی با بیان این که حدود 16 کارگاه در این جشنواره برگزار شد، خاطرنشان کرد: بیش از هزار نفر از کشورهای مختلف در این کنگره حضور داشتند، همچنین در خانه اندیشمندان نوجوان، 170 نفر از ایرانیان خارج از کشور برای حضور در کنگره ثبت‌نام کرده بودند.    دبیر ستاد توسعه علوم و فناوری‌های سلول‌های بنیادی در ادامه گفت: با حمایت‌های صورت گرفته در یک سال گذشته تعداد شرکت‌های فعال در حوزه سلول‌های بنیادی از یک شرکت به 50 شرکت افزایش یافته است.    حمیدیه خاطرنشان کرد: خوشبختانه کمبود نیروی انسانی وجود ندارد و با کمک اعضای هیات علمی و نخبگانی که در جامعه داریم، می‌توانیم در سطح جهانی صدها شرکت دانش‌بنیان در حوزه سلول‌های بنیادی تاسیس کنیم و همچنین یک شرکت بزرگ سلول‌های بنیادی راه‌اندازی کنیم تا به واسطه آن بتوانیم به هزاران بیمار نیازمند جهانی خدمات‌رسانی کنیم.    وی در پایان امنیت و سلامت را دو نیاز مهم جامعه برشمرد و گفت: امیدواریم با کمک پزشکان، نخبگان و به طور کلی نیروهای انسانی کشور تمام نیازمندان به خصوص بیماران صعب‌العلاج و سرطانی را با استفاده از علم سلول‌های بنیادی درمان کنیم و بتوانیم طول عمر انسان را ارتقاء دهیم و در این حوزه به یک شاخص جهانی تبدیل شویم.    انتهای پیام ,
شورای پروانه نمایش خانگی با ساخت سه فیلمنامه موافقت کرد.    به گزارش گروه دریافت خبر ایسنا، بر اساس جلسه 26 اردیبهشت شورای پروانه نمایش خانگی که با حضور اکثر اعضا برگزار شد، با ساخت فیلم‌نامه‌های سه حرفی هشت عمودی به تهیه‌کنندگی و کارگردانی وحید بیطرفان ، سرزمین درناها به تهیه‌کنندگی مسعود طاهری و کارگردانی امیر حسین حاجی عرب و  بیوه سیاهپوش به تهیه‌کنندگی فرزین کمالی‌نیا و کارگردانی مشترک محسن رحمانی/ فرزین کمالی‌نیا موافقت به عمل آمد.    همچنین در این جلسه با ساخت دو عنوان فیلم کوتاه و یک عنوان فیلم مستند نیز موافقت به عمل آمد.          انتهای پیام             ,
فرمانده انتظامی آذربایجان غربی گفت: در عملیات ضربتی پلیس مبارزه با مواد مخدر استان، باند سوداگران مرگ متلاشی و 242 کیلوگرم مرفین از آنان کشف شد.    سردار ناصراصلانی در گفت و گو با خبرنگار خبرگزاری دانشجویان ایران(ایسنا) منطقه آذربایجان غربی گفت: ماموران مبارزه با موادمخدر استان از طریق منابع اطلاعاتی مطلع شدند که یک باند بزرگ موادمخدر قصد جابجایی مقادیر زیادی مواد افیونی از شهرستان سلماس به استان های عمقی کشور را دارند.    وی افزود: ماموران با انجام اقدامات اطلاعاتی، تخصصی و شبانه روزی موفق شدند مخفیگاه باند مذکور را در یکی از محورهای فرعی شهرستان سلماس شناسایی کنند و در عملیات غافلگیرانه ماموران در مخفیگاه سوداگران مرگ هفت نفر دستگیر شدند.    سردار اصلانی تصریح کرد: در بازرسی از مخفیگاه اعضای باند، 242 کیلو گرم مرفین کشف شد؛ متهمان پس از دستگیری ضمن اعتراف به جرایم خود با تشکیل پرونده مقدماتی جهت سیر مراحل قانونی تحویل مقامات قضائی شدند.    انتهای پیام ,
هشتمین نمایشگاه صنعت گردشگری اصفهان شب گذشته به کار خود پایان داد.    به گزارش گروه دریافت خبر ایسنا- منطقه اصفهان و به نقل از واحد رسانه شرکت نمایشگاه‌های بین المللی استان اصفهان، در این نمایشگاه، علاوه بر حضور یکصد شرکت و مجموعه داخلی، مشارکت کنندگانی نیز از کشورهای تایلند، مالزی، الجزایر، اندونزی و فنلاند حضور داشتند‌.     اصفهان‌ اولین گزینه تورهای اندونزیایی     مدیر شرکت کارگزاری تورهای گردشگری اندونزی در ایران در حاشیه برگزاری هشتمین نمایشگاه صنعت گردشگری اصفهان اظهار کرد: به دلیل وقوع اغتشاشات سیاسی اخیر در ترکیه، صنعت گردشگری این کشور متضرر شده از جمله اینکه بسیاری از گردشگران ایرانی راهی سایر کشورها شده‌اند.    علیرضا ابراهیم شاه افزود: کشور اندونزی به ویژه جزیره بالی یکی از زیباترین نقاط جهان است که به دلیل مسلمان بودن مردم این کشور، طبیعت آرامش بخش و جنگل‌های استوایی، در نوروز امسال میزبان نزدیک به چهار هزار نفر ایرانی بوده است.    وی با اشاره به قابل توجه بودن این میزان گردشگر، اضافه کرد: در صورت فراهم شدن زیرساخت‌های مورد نیاز از جمله برقراری پرواز مستقیم بین ایران و اندونزی، میزان صادرات و واردات گردشگر بین دو کشور افزایش قابل توجهی خواهد یافت.    مدیر شرکت Indo Persia Destination با اشاره به استقبال قابل توجه بازدیدکنندگان از نمایشگاه گردشگری اصفهان، تأکید کرد: با حضور در این نمایشگاه سعی کردیم خود را به عنوان مجموعه ایرانی خدمات دهنده به مهمانان ایرانی در اندونزی معرفی کنیم و بیش از جلب مخاطبان عام به دنبال تبلیغ و آشنایی با آژانس‌های هواپیمایی اصفهان و سایر شهرستان‌ها بودیم.    وی با اشاره به برنامه‌های این شرکت در سال‌های آینده گفت: با متداول شدن تورهای گردشگری ایرانی‌ها در اندونزی، تصمیم داریم تورهای اندونزی در ایران را هم راه‌اندازی کنیم و شهر اصفهان اولین شهری است که به عنوان مقصد گردشگران کشور اندونزی انتخاب خواهیم کرد.     گردشگری، فصل مشترک همکاری های ایران و اندونزی     همچنین دبیر سوم سفارت جمهوری اندونزی در ایران اظهار کرد: مدیریت پارک‌ها از مهمترین سوژه‌هایی است که کشور اندونزی علاقه مند به کسب تجریبات اصفهان در این زمینه است.    آدلا ویروسا یکی از مشارکت کنندگان هشتمین نمایشگاه صنعت گردشگری اصفهان افزود: اصفهان پارک‌های بسیار زیبا و جالبی دارد و کشور اندونزی در زمینه مدیریت فضاهای سبز نیازمند کسب دانش مدیران اصفهانی است.    وی با اشاره به قرارداد خواهر خواندگی منعقد شده بین چند شهر اندونزی و اصفهان گفت: اصفهان و اندونزی فصل همکاری‌های مشترک زیادی با هم دارند.    وی افزود: می‌توان فعالیت گردشگری بین دو کشور را بسیار گسترش داد، به گونه‌ای که شرکت کارگزاری تور اندونزی در ایران با آژانس‌های مسافرتی اندونزی ارتباط برقرار کرده و گردشگران اندونزیایی نیز برای سفر به اصفهان راهنمایی شوند.    وی درباره کیفیت هشتمین نمایشگاه صنعت گردشگری در اصفهان گفت: سطح کیفی این نمایشگاه بسیار خوب بود و حضور سفارت اندونزی در این نمایشگاه برای معرفی صنایع دستی خود و شناساندن هرچه بیشتر موقعیت جغرافیایی و اقلیمی اندونزی به اصفهانی‌ها موفقیت آمیز بود.     رقابت پذیری بیشتر از طریق نمایشگاه‌ها     مدیر بازاریابی وزارت گردشگری و فرهنگ مالزی در ایران، یکی دیگر از مشارکت کنندگان این نمایشگاه نیز با اشاره به حضور چندین ساله در نمایشگاه‌های گردشگری اصفهان گفت: هر دوره که این نمایشگاه برگزار شده با حجم بازدیدکننده فراتر از انتظار مواجه شده‌ایم و به هدف خود یعنی اطلاع رسانی به عموم و ارتباط گیری با آژانس‌های مسافرتی تازه تأسیس و یا آژانس‌هایی که با آن‌ها ارتباط نداشته‌ایم، دست پیدا کرده‌ایم.    فرهاد جعفری درباره غرفه وزارت گردشگری و فرهنگ مالزی در ایران در این نمایشگاه گفت: از طریق توزیع بروشور به زبان فارسی و نیز نمایش کلیپ تلاش کردیم تمام نقاط گردشگری مالزی را به مخاطبان معرفی کنیم.    وی با تأکید بر اینکه برای متقابل شدن روند ورود و خروج گردشگر بین دو کشور ایران و مالزی، متولی موضوع گردشگری در ایران باید اقداماتی انجام دهد، گفت: بدون شک با دعوت از خطوط هوایی بین المللی بیشتر و افزایش بخش‌های گردشگری سایر کشورها مانند ترکیه، تایلند، ویتنام، مالزی و اندونزی در نمایشگاه گردشگری، رقابت نزدیک تری ایجاد می‌شود.    به گفته وی با افزایش رقابت بین این بخش ها، نمایشگاه رونق بیشتری می‌گیرد و در نهایت تجارت بیشتری در نمایشگاه اتفاق می افتد.    جعفری با بیان اینکه سالانه در کشور مالزی، انواع جشنواره‌های خرید با تخفیف‌های قابل توجه راه اندازی می‌شود، گفت: خرید کردن علاقه مندی ایرانی‌هاست، همچنین به دلیل مسلمان بودن مردم مالزی و دسترسی آسان به غذای حلال، این کشور مقصد مناسبی برای مسافرت خانواده‌های ایرانی محسوب می‌شود.     ایجاد ارتباط گردشگری اصفهان و سنگال     سفیر سنگال در ایران نیز در جریان بازدید از این نمایشگاه گفت: ایجاد ارتباط گردشگری میان اصفهان و سنگال، مهم ترین هدف من برای بازدید از این نمایشگاه است.    بابکار با با اشاره به اینکه این نمایشگاه از نظم، طراحی و کیفیت مشارکت کنندگان برخوردار است، افزود: آن چه مهم است این است که خود مشارکت کنندگان از این فضای ایجاد شده به خوبی بهره مند شوند.    وی به لزوم تعامل و همکاری بیشتر دو شهر اصفهان و داکار اظهار کرد: مردم سنگال اطلاعات زیادی از جاذبه‌های گردشگری ایران ندارند و همین طور ایرانی‌ها نیز از جذابیت‌های کشور سنگال به خوبی مطلع نیستند. به همین دلیل سعی داریم زمینه تبادل اطلاعات دو کشور در زمینه گردشگری را فراهم کنیم.    سفیر سنگال به ظرفیت‌های اصفهان در زمینه توریسم سلامت اشاره داشت و اضافه کرد: باید از این ظرفیت‌ها نهایت استفاده را داشت و سنگال نیز در این زمینه اعلام آمادگی می‌کند.  ‌    انتهای پیام   ,
‌رئیس جمعیت هلال‌ احمر آمل گفت: جستجو برای یافتن مرد 55 ساله بندرعباسی در قله دماوند ادامه دارد.    به گزارش خبرگزاری دانشجویان ایران(ایسنا)، منطقه مازندران، جمشید نیکزاد در جمع خبرنگاران با بیان اینکه عملیات جستجوی کرامت صادقی 55 ساله اهل بندرعباس در قله دماوند از صبح دیروز آغاز شده و ادامه دارد، تصریح کرد: متاسفانه شرایط جوی قله دماوند برای جستجو مناسب نیست.    وی افزود: این مرد به تنهایی کوهنوردی می‌کرد و به گفته فدراسیون کوهنوردی پلور و هم نوردان وی از بندرعباس او کوهنورد بوده و پیش از این نیز سابقه صعود داشته است.    نیکزاد عنوان کرد: ‌آخرین تماس وی با دوستانش ظاهرا بعدازظهر چهارشنبه از بارگاه سوم بوده و ساعت 4 صبح پنجشنبه به سمت قله حرکت می‌کند که جمعه از طریق فدراسیون عدم بازگشت وی به هلال احمر اطلاع داده شده و بلافاصله تیم اعزام شد.    رئیس جمعیت هلال احمر آمل یادآور شد: شرایط جوی قله برای ماندن مناسب نیست، از این رو عدم بازگشت این کوهنورد نیاز‌مند جستجو است.  ‌  انتهای پیام   ,
کارت‌های هواداری یکی از خدمات جدیدی است که در ماه‌های پایانی سال 94 موسسه اعتباری کوثر آن را به سبد خدماتی خود افزود و تا پایان اردیبهشت‌ماه سال جاری 12هزار و 762 فقره کارت هواداری صادر کرد.  به گزارش سرویس بازار ایسنا، کارت‌های هواداری موسسه اعتباری کوثر هم‌اکنون در شبکه شتاب فعال است و هواداران سه تیم استقلال، پرسپولیس و تراکتورسازی پس از دریافت کارت خود می‌توانند تمام عملیات‌های بانکی تعریف شده برای کارت‌های عضو شتاب را انجام دهند.  تمام هواداران تیم‌های استقلال، پرسپولیس و تراکتورسازی می‌توانند برای دریافت کارت هواداری خود به 350 شعبه موسسه اعتباری کوثر در سراسر کشور مراجعه کنند و برای این منظور همان فرآیند معمول برای صدور کارت‌های بانکی از قبیل افتتاح حساب و تکمیل فرم انجام خواهد شد.  همه هواداران می‌توانند با افتتاح یک حساب عادی در موسسه، کارت بانکی خود را با لوگوی تیم مورد علاقه‌شان دریافت کنند و بلافاصله بعد از فعال‌شدن کارت‌ها از مزایای آن بهره‌مند شوند، این حساب یک حساب عادی بانکی است و هوادار کارت کوثر تمام قابلیت‌های سایر کارت‌ها را دارد.  تخفیف‌های ویژه از فروشگاه‌ها و موسسات طرف قرارداد طرح هواداری کوثر شامل افق کوروش، کفش ملی، رستوران‌های پدر خوب، اینترنت آسیاتک، جیرینگ و همراه اول پس از فعال‌سازی کارت به هواداران ارایه خواهد شد.  با افتتاح حساب هواداری در موسسه اعتباری کوثر، هواداران علاوه بر بهره‌مندی از امتیازات و تخفیفات خاص از تیم محبوبشان نیز حمایت می‌کنند.  از مجموع 12هزار و 762 فقره کارت هواداری صادره از سوی موسسه اعتباری کوثر تا پایان اردیبهشت‌ماه سال جاری هواداران تیم‌های استقلال‌، پرسپولیس و تراکتورسازی به ترتیب دارای 3 هزار و 676 ، 8 هزار و 316 و 770 سهم از مجموع کارت‌های هواداری هستند.  با شروع دوره جدید مسابقات لیگ برتر و فصل جاری، موسسه اعتباری کوثر در زمان بازی این تیم‌ها با استقرار باجه‌هایی به هواداران ارایه خدمت می‌کند. در این راستا همراه داشتن کارت ملی و شناسنامه جهت افتتاح حساب و دریافت کارت هواداری الزامی است.  انتهای پیام ,
مردم با شرکت در چهارمین جشنواره چومچه خاتون در شهرستان کوثر استان اردبیل برای طلب باران، دعا و نعمت‌های خداوندی را شکرگزاری کردند.    به گزارش ایسنا، مراسم آیینی و سنتی طلب باران و شکرگزاری از نعمت‌های خداوندی با عنوان چومچه خاتون با حضور فرماندار شهرستان کوثر، معاون گردشگری این اداره کل، جمعی از مسؤولان استان اردبیل و با مشارکت مردم، در باغ شکوفه‌های بادام گیوی علیای شهرستان کوثر برگزار شد.    معاون گردشگری اداره کل میراث فرهنگی و گردشگری اردبیل، مراسم چومچه خاتون را یکی از آیین‌های سنتی دانست که در اعتقادات دینی اهالی شهر گیوی ریشه دارد و گفت: در این روز، اهالی شهر با اجرای مراسمی علاوه بر شکرگزاری از نعمات بی‌شمار خداوند و پخش آش دوغ نذری، از پرودگار طلب باران می‌کنند.    قادر تقی‌زاده هدف از برگزاری این جشنواره را حفظ و احیای سنت کهن اهالی این منطقه، مشارکت مردم و بخش خصوصی و معرفی و شناساندن آیین‌ها و سنت‌های کهن منطقه به نسل جدید دانست و گفت: برگزاری چنین جشنواره‌هایی باعث می‌شود تا ضمن حفظ و احیای آیین‌های قدیمی، نسل جدید با آیین‌های سنتی منطقه خود که در خطر فراموشی است، آشنا شود و آن را به نسل‌های آینده منتقل کنند.    او برگزاری این جشنواره‌ها را عامل مؤثری در جذب بیشتر گردشگر به شهرستان کوثر دانست و افزود: تداوم برگزاری چنین جشنواره‌هایی ضمن حفظ و احیای آیین‌های سنتی، به تحولی در توسعه گردشگری و اقتصادی این منطقه منجر می‌شود.    در ادامه این مراسم، کودکان اهالی شهر گیوی با لباس‌های محلی و سنتی خود به‌صورت نمادین، با به‌دست گرفتن چومچه گلین به‌عنوان عروس باران و خواندن دسته‌جمعی اشعار خاص این مراسم تحت عنوان چومچه خاتون نه ایستر الله دان یا غیش ایستر و کوبیدن در خانه‌های محله، هدایایی را برای تهیه آش نذری جمع کردند.    علاوه بر نمایش نمادین مراسم آئینی چومچه خاتون برای طلب باران، اجرای بازی‌های بومی محلی، موسیقی عاشیقلار، پخت نان محلی و توزیع آش دوغ نذری، اهدای جوایز مسابقات و برپایی آلاچیق عشایری و غرفه‌های مختلف صنایع دستی گلیم، سفال و معرق و غرفه غذاهای سنتی و نان محلی از دیگر برنامه‌های جانبی این جشنواره بود.    انتهای پیام ,
همایش سراسری مدیران معاونت ارتباطات و فناوری اطلاعات بانک مهر اقتصاد در شیراز برگزار شد.  به گزارش سرویس بازار ایسنا، سید مهدی حسینی معاون فناوری اطلاعات و ارتباطات بانک مهر اقتصاد در این همایش گفت: بانک مهر اقتصاد در سالی که به نام اقتصاد مقاومتی، اقدام و عمل نام‌گذاری شده در نظر دارد در حوزه خدمات نوین اقدامات موثری انجام دهد.  حسینی با بیان اینکه بانک مهر اقتصاد در زمینه IT به بلوغ نسبی رسیده، اظهار داشت: بخش IT مولد و بسترساز است بدین معنا که زیرساختی را آماده می‌کند که بتوان بر روی آن هزاران محصول تولید کرد.  معاون فناوری اطلاعات و ارتباطات بانک مهراقتصاد به برنامه سال جاری این بانک اشاره کرد و گفت: بهینه‌سازی ترکیب منابع و مصارف، طراحی محصول بر اساس کاهش قیمت تمام شده پول، کاهش مطالبات معوق، و فروش اموال تملیکی از برنامه‌های اصلیِ بانک برای سال 95 است.  حسینی با بیان اینکه بخش IT باید همسو با استراتژی‌های سازمان باشد، ادامه‌داد: مدیریت منابع، کارآیی و بهینه‌سازی هزینه‌ها از جمله شاخص‎هایی است که فناوری IT می‌تواند در آن نقش موثری داشته باشد.  وی آماری از خدمات بانکداری الکترونیکی در اسفندماه پارسال ارایه کرد و گفت: در ماه پایانی سال گذشته سهم پایانه‌های فروش در شبکه بانکی 63 درصد بوده که 52 درصد آن مربوط به خرید، 10 درصد مانده‌گیری، 17 درصد پرداخت قبوض، 10 درصد پرداخت وجه و 11 درصد سایر موارد بوده است.  معاون فناوری اطلاعات و ارتباطات بانک مهر اقتصاد با بیان اینکه سهم این بانک از این حجم تراکنش‌ها به ویژه در بخش فروش و پرداخت قبوض اندک بوده، افزود: پایانه‌های فروش منابع ارزان قیمت را برای بانک به ارمغان می‌آورند که خوشبختانه با دستگاه‌های جدید POS طراحی شده قابلیت‌های بسیاری از جمله دریافت قبوض و خرید با تمامی کارت‌های شتاب داراست که می‌تواند سهم قابل توجهی از این تراکنش‌ها را به بانک مهر اقتصاد اختصاص دهد.  حسینی از دریافت اقساط از طریق این دستگاه در آینده نزدیک خبر داد و گفت: سیستم دستگاه POS بانک مهر اقتصاد داینامیک است بدین معنا که اگر کارت شتاب بکشید منوی کارت شتاب را نمایش می‌دهد و اگر کارت اعتباری بانک مهر را بکشید منوی کارت اعتباری برای کاربر نمایش داده می‌شود.  به گفته حسینی، شروع این پروژه با توزیع 50 دستگاه POS در چابهار در هفته آخر اردیبهشت‌ماه آغاز می‌شود ضمن آن که شعب بانک مهر اقتصاد نیز به این دستگاه مجهز می‌شوند.  وی یکی دیگر از راه‌های کاهش قیمت تمام شده پول را استفاده از دیگر ابزارهای بانکداری الکترونیک از جمله اینترنت بانک، موبایل بانک، دستگاه ATM برشمرد و گفت: 33 درصد از عملیات بانکی شعب مربوط به دریافت اقساط است که دریافت هر قسط 3 هزار تومان برای این بانک هزینه دارد در حالی‌ که هزینه پرداخت اقساط از طریق ابزارهای الکترونیک تنها 20 تومان است بنابراین ضروری است تا همکاران، مشتریان را به پرداخت اقساط الکترونیکی ترغیب کند تا هزینه عملیاتی کاهش یابد.  معاون فناوری اطلاعات و ارتباطات بانک مهر اقتصاد در ادامه از راه‌اندازی فروشگاه مجازی این بانک در آینده نزدیک خبر داد.  حسینی یکی دیگر از برنامه‌های سال جاری حوزه IT را ارایه سرویس‌های جدید در زمینه استعلام بانک مرکزی عنوان کرد و گفت: سال گذشته از بخش استعلام‌ها 14 میلیارد تومان برای بانک سودآوری شد لذا در نظر داریم استعلام اتباع خارجی، مراسلات پستی، ثبت اسناد، استعلام کد اقتصادی، شخصیت‌های حقوقی را به سیستم استعلام متمرکز بانک اضافه می‌کنیم.  انتهای پیام ,
فعالیت‌های تروریستی گروه داعش موج ویرانگری را در مقصد‌های توریستی جهان به راه انداخته است؛ مقاصدی که هر کدام یکی از پرترددترین کشورها در تابستان‌های گذشته بوده‌اند.  به گزارش خبرگزاری دانشجویان ایران (ایسنا) با توجه به گسترش فعالیت‌های گروه ترویستی داعش در کشورهای حوزه مدیترانه نشریه اینترنتی سان لیستی از کشورهایی را منتشرکرده که زمانی در ابتدای لیست گردشگران انگلیسی بوده‌اند اما طی تابستان پیش رو دیگر مقصد امنی برای گردشگران نخواهند بود.  ترکیه  بیش از دو میلیون انگلیسی هر سال به این کشور سفر می‌کنند. در حالی که اکثر نقاط این کشور مناطق بسیار امنی هستند اما برخی گروه‌های تروریستی از جمله داعش در آن فعالیت می‌کنند. بر اساس برخی گزارش‌ها 3000 تن از اعضای داعش اکنون در ترکیه فعال هستند. در همین حال اخیرا این گروه تروریستی توانسته مناطقی را در شمال سوریه اشغال کند به این ترتیب داعش اکنون تنها چندین مایل با ترکیه فاصله دارد.  •	مصر  900 هزار انگلیسی هر ساله از این کشور بازدید می‌کنند با این حال مصر از جمله کشورهایی است که از تهدید تروریسم رنج می‌برد. طی ماه‌های اخیر چندین بمب‌گذاری از جمله در قاهره رخ داده است و علاوه بر آن تهدیداتی علیه گردشگران خارجی و غربی در این کشور منتشر می‌شود. گروه داعش توانسته با همکاری برخی از گروه‌های تروریستی مصری مامنی برای خود در صحرای سینا ایجاد کند. تحلیلگران پیش‌بینی می‌کنند تعداد این حملات تروریستی طی تابستان افزایش یابد.  •	یونان  حدود دو میلیون انگلیسی هر سال به یونان سفر می‌کنند. اما طی یک سال اخیر حدود 30 هزار پناهجو از خاورمیانه و آفریقا وارد این کشور شده‌اند در حالی که انتظار می‌رود این تعداد طی ماه‌های آینده افزایش یابد. مقامات جزیره کوس می‌گویند، تنها طی چند روز اخیر حدود 1200 مهاجر را در آب‌های این جزیره نجات داده‌اند. ناظران می‌گویند، این کشور این روزها صحنه خوابیدن پناهجویان در خیابان‌ها و گدایی آن‌هاست.  •	تونس  با وجود حضور سنگین گروه‌های تروریستی و حامیان داعش بیش از 420 هزارانگلیسی سال گذشته به تونس سفر کردند. این در حالی است که اکنون تنها چند ماه از حمله سه مرد مسلح به موزه ملی این کشور و کشته شدن 20 تن طی آن می‌گذرد. تحلیلگران می‌گویند با وجود اینکه تونس فاصله بسیاری با سوریه دارد اما یکی از کشورهای بسیار نزدیک با داعش محسوب می‌شود که حامیان بسیاری برای این گروه تروریستی دارد. گفته می‌شود شهروندان تونسی بیش از شهروندان هر کشور دیگری برای مبارزه در کنار داعش به عراق و سوریه سفر می‌کنند.  •	ایتالیا  بیش از دو ونیم میلیون تن از شهروندان انگلیسی سالانه به ایتالیا سفر می‌کنند اما این کشور اکنون به یکی از مقاصد مهم مهاجران آسیایی و آفریقایی تبدیل شده است. تنهها طی یک سال گذشته بیش از 170 هزار پناهجو وارد مرزهای ایتالیا شده‌اند که 42 هزار نفر از آن‌ها سوری بوده‌اند. طی سال جاری تا کنون حدود 9000 تن که اکثر آن‌ها را لیبیایی‌ها تشکیل می‌دادند وارد این کشور شده‌اند. این نگرانی وجود دارد که داعش از تعداد بالای پناهجویان در این کشور برای اعزام عوامل خود سوءاستفاده کند.    در این میان از لیبی، سوریه، عراق و بیشتر نقاط لبنان به عنوان مناطق ورود ممنوع برای شهروندان انگلیسی یاد شده است.  انتهای پیام   ,
‌مدیر کل امور اقتصادی و دارایی آذربایجان‌شرقی بر ضرورت ایجاد شرکت‌های تجاری مشترک ما‌بین جمهوری آذربایجان و استان آذربایجان‌شرقی به محوریت تبریز تاکید کرد.    به گزارش خبرنگار خبرگزاری دانشجویان ایران(ایسنا)، منطقه آذربایجان‌شرقی، رضا حسینی در دیدار هیات اقتصادی آذربایجانی با نواداد، معاون امور هماهنگی استاندار آذربایجان شرقی گفت: آذربایجان‌شرقی و تبریز، قابلیت‌های بسیار خوبی در زمینه تولید و صنعت دارد و بهتر است از این ظرفیت‌های ارزشمند بیش از پیش استفاده کنیم.    وی خطاب به هیات اقتصادی آذربایجانی با تاکید بر ضرورت افزایش همکاری‌های مشترک استان با جمهوری آذربایجان اظهار کرد: دو طرف می‌توانند با همکاری یکدیگر فعالیت‌هایی را با محوریت احداث پروژه‌های مشترک در تبریز و باکو داشته باشند.    وی عنوان کرد: تعیین مدت زمان برای دستیابی به اهداف مشترک خود بسیار ضروری است و باید در مدت زمان مشخص به اهداف تعیین شده رسید.    مدیر کل امور اقتصادی و دارایی استان با تاکید بر لزوم حضور مشترک جمهوری اسلامی ایران و جمهوری نخجوان اظهار کرد: برای تحقق این مهم بهتر است شرکت‌های تجاری مشترک، ایجاد کنیم.       لزوم افزایش مناسبات ایران و آذربایجان برای حضور قدرتمند در بازار روسیه     مدیر عامل شرکت‌های سهامی عام نفت، گاز و ماشین جمهوری آذربایجان بر لزوم افزایش مناسبات جمهوری اسلامی ایران و جمهوری آذربایجان برای حضور قدرتمند در بازارهای روسیه خبر داد.    به گزارش خبرنگار خبرگزاری دانشجویان ایران(ایسنا) منطقه آذربایجان‌شرقی، واحد حاجی اف در دیدار با نواداد، معاون هماهنگی امور اقتصادی استاندار آذربایجان‌شرقی گفت: در مدتی که در تبریز بودیم، شاهد مهمان نوازی بسیار خوب مدیریت استان از هیات اقتصادی جمهوری آذربایجان بودیم و ما نیز بیش از پیش با ظرفیت‌های تولیدی و صنعتی آذربایجان شرقی و بخصوص تبریز، آشنا شدیم.    ‌وی از تجار ایرانی و تبریزی دعوت کرد که با سفر به باکو، با ظرفیت‌های تولیدی و صنعتی آذربایجان و صنایع و ماشین‌آلات آن‌ها آشنا شوند.    ‌وی با تاکید بر لزوم مشارکت قدرتمند جمهوری آذربایجان و تبریز برای حضور بیشتر در بازارهای روسیه تصریح کرد: برای دستیابی به این مهم باید با همکاری یکدیگر، شرکت‌های بازرگانی مشترک ایجاد کنیم.    ‌مدیرعامل شرکت سهامی عام نفت، گاز و ماشین جمهوری آذربایجان در بخشی از سخنان خود گفت: در روابط فی ما بین جمهوری آذربایجان و کشور روسیه، مالیات بر ارزش افزوده مضاعف وجود نداشته و مالیات‌های دیگری با سایر عناوین نیز اخذ نمی‌شود و ایران باید با افزایش همکاری‌های مشترک خود با جمهوری آذربایجان از این فرصت استفاده کند.    ‌حاجی اف افزود: یکی دیگر از راه‌های ورود به بازار روسیه، استقرار برخی واحدهای تولیدی آذربایجان شرقی در باکو و صادرات کالاها و محصولات تولیدی به کشور روسیه است.  ‌  انتهای پیام     ,
یک عضو جامعه مدرسین حوزه علمیه قم گفت: مسلمانان نسبت به فراهم کردن شرایط ظهور مکلف هستند و باید زمینه‌های تحقق آن را مهیا سازند.    آیت‌الله حسن ممدوحی در گفت‌وگو با خبرنگار خبرگزاری دانشجویان ایران(ایسنا)، منطقه قم، با گرامیداشت میلاد با سعادت منجی عالم بشریت عنوان کرد: همه ما در انتظار فردی هستیم که عدالت را در جهان می‌گستراند و ظلم و ستم را به نابودی خواهد کشید.    این عضو جامعه مدرسین حوزه علمیه قم افزود: منتظران مهدی موعود(عج) وظایف سنگینی در قبال ظهور دارند چرا که منتظران واقعی خود و شرایط را مهیای ظهور می‌کنند و فقط در انتظار نمی‌نشینند.    وی خاطرنشان کرد: جهان اسلام درگیر تفکرات انحرافی، افکار تکفیری، وهابی و فعالیت‌های تروریستی شده است و در این میان منتظران واقعی در توان خود در مقابله با این انحرافات، سکوت نمی‌کنند و با اقدامات فرهنگی و یا جهاد در راه خدا در برابر ظلم و بیداد می‌ایستند.    ممدوحی تصریح کرد: مساله انتظار دارای ابعاد مختلفی است و امت اسلامی موظف است در همه ابعاد به عنوان یک منتظر واقعی در صحنه حضور یابد.    وی تاکید کرد: منتظران حقیقی ظهور هیچ گاه ناامید و مایوس نمی‌شوند بلکه با تقوا و درستکاری و خودسازی، برای ظهور منجی بشریت زمینه سازی می‌کنند بی شک چنین انتظاری با اجر و پاداش همراه است.    این عضو جامعه مدرسین حوزه علمیه قم خاطرنشان کرد: دشمنان اسلام به هر شیوه‌ای دست می‌زنند تا امت اسلامی از ظهور ولی عصر(عج) ناامید شوند چرا که به خوبی می‌دانند که انتظار فرج کشیدن موجب بیداری امت اسلام است و منافع آنان را به مخاطره می‌اندازد.    وی گفت: منتظران واقعی دغدغه مند هستند و خود را وقف حل مشکلات امت اسلامی می‌کنند و با راحت طلبی و رفاه طلبی سازگار نیستند.    ممدوحی بیان کرد: اگر می‌خواهیم جزء منتظران واقعی باشیم باید در جهت شناخت ولی عصر (عج) تلاش کنیم و بدانیم که پیروی از ولایت فقیه در جهت مدیریت امور مسلمین، در واقع بخشی از انتظار فرج برای ظهور است.      انتهای پیام ,
هشتاد و یکمین نشست راویان اندیشه دوشنبه سوم خرداد مصادف با سالروز فتح خرمشهر با معرفی و رونمایی کتاب دفاع مقدسی سیداکبر میرجعفری در فرهنگسرای اندیشه برگزار می‌شود.    به گزارش ایسنا، ریحان‌هایی که مادرم دوست داشت مجموعه داستان‌های خیلی کوتاه اما پیوسته‌ای درباره جنگ است که با عنوان فرعی جنگ‌نوشت در آخرین روزهای سال 94 توسط انتشارات شهرستان ادب منتشر شده است.    در معرفی این کتاب عنوان شده است: کتاب ریحان‌هایی که مادرم دوست داشت شامل 52 داستان- خاطره است که این داستان‌ها تماما تجربیات شخصی نویسنده است و میر جعفری در این داستان‌ها سعی کرده است نوشته‌هایش نه چندان طولانی باشند که حوصله خواننده را سر ببرد و نه آن قدر کوتاه که از بیان ماجرا دربماند.    هشتادویکمین نشست راویان اندیشه با حضور مجید قیصری، رحیم مخدومی ، احمد نادمی و سیداکبر میرجعفری (نویسنده کناب) برگزار می شود.      علاقه‌مندان برای شرکت در این برنامه می توانند روز دوشنبه 3 خرداد ساعت 17 به سالن اجتماعات فرهنگسرای اندیشه واقع در خیابان شریعتی نرسیده به پل سیدخندان مراجعه کنند.        انتهای پیام ,
رئیس‌جمهور آرژانتین در تلاش برای مقابله با سنگ اندازی‌های مخالفانش در راه اصلاحات اقدام به وتوی طرح آنها برای جلوگیری از تعدیل نیروها می‌کند.  به گزارش خبرگزاری دانشجویان ایران (ایسنا)، به نقل از خبرگزاری فرانسه، قانونگذاران اپوزیسیون در پارلمان آرژانتین روز پنجشنبه قانونی را با هدف حمایت از کارگران و کارمندان در مقابل موج اخراجهای دولت محافظه کار این کشور تصویب کردند.  با این وجود مائو ریسیو ماکری، رئیس جمهور آرژانتین در یک کنفرانس خبری اظهار کرد: از نظر من این قانون یک قانون ضد اشتغال است و من قصد دارم آن را وتو کنم.  منتقدان و مخالفان ماکری می گویند که این تعدیل نیروها باعث تشدید مصائب و سختی‌های خانواده‌های کارگران که تا پیش از این با مسائل تورم، کاهش یارانه ها و کاهش ارزش واحد پول پزوی آرژانتین دست و پنجه نرم می کردند، می شوند.  ماکری عنوان می کند که این تدابیر برای تقویت اقتصاد آرژانتین در میان مدت ضروری هستند.  وی روز جمعه گفت، کنگره تحت کنترل اپوزیسیون آرژانتین پیشنهاد قوانینی را داده که اشتغال را متوقف کرده و فقر بیشتری را به وجود خواهد آورد.  اصلاحاتی که ماکری قصد وتوی آنها را دارد به کارگران اخراج شده اجازه می داد تا برای بازگشت به شغل درخواست داده و یا غرامت دو برابری برای شش ماه آینده دریافت کنند.  ماکری از زمان آغاز ریاست جمهوری اش مشغول خنثی کردن سیاستهای مقامهای دولت چپگرای قبلی بوده است. اتحادیه‌های کارگری می گویند که 155 هزار کارگر از زمان به قدرت رسیدن ماکری در آرژانتین شغل خود را در بخشهای خصوصی و دولتی از دست داده‌اند.  دولت آرژانتین نیز گفته است که در سه ماهه اول سال جاری میلادی 11000 کارمند دولتی را اخراج می کند.  برخی رهبران اتحادیه‌های کارگری تهدید کرده‌اند در صورتی که ماکری لایحه حمایت از بیکاران را وتو کند اعتصاب سراسری برگزار خواهند کرد.  دولت آرژانتین استدلال کرده که اقتصاد این کشور در حال حاضر دچار رکود است اما وعده داده که در عرض یک سال مردم شروع به مشاهده ثمرات راهی که ما در پیش گرفته‌ایم خواهند کرد.  روز پنجشنبه دولت آرژانتین پذیرفت تا پایه حقوق را افزایش دهد.به گفته یک اتحادیه صنفی این اتفاق بعد از مذاکرات دولت بوئنوس آیرس با رهبران صنایع و اتحادیه ها رخ داده است.    انتهای پیام ,
در چهاردهمین همایش نمایندگان مدیران مسئول نشریات دانشجویی که به میزبانی دانشگاه زنجان برگزار شد، با رأی نمایندگان مدیران مسئول نشریات دانشجویی از دانشگاه‌های سراسر کشور، مدیران مسئول نشریات دانشجویان کشور در هیئت مرکزی نظارت مستقر در وزارت علوم انتخاب شدند.    به گزارش خبرنگار خبرگزاری دانشجویان ایران (ایسنا) منطقه زنجان، چهاردهمین همایش نمایندگان مدیران مسئول نشریات دانشجویی از 29 اردیبهشت ماه به مدت سه روز کار خود را در دانشگاه زنجان آغاز کرد و مجالی بود تا مدیران مسئول نشریات دانشگاهی سراسر کشور از نزدیک و در فضایی صمیمی با یکدیگر آشنا شده و از تجربیات همکاران در این عرصه مطلع شوند.    این همایش که با هدف برگزاری انتخابات شورای مرکزی ناظر بر نشریات دانشگاهی برگزار شده بود، دارای برنامه‌های جنبی متعددی بود تا مدیران مسئول بتوانند در مدت حضور خود در دانشگاه زنجان به دانش خود در زمینه فعالیت مطبوعاتی اضافه کنند که از جمله این برنامه‌ها می‌توان به برگزاری کارگاه تخصصی روزنامه‌نگاری الکترونیکی و کارگاه تخصصی گرافیک و صفحه‌آرایی اشاره کرد.    در حدود 220 نفر از نمایندگان مدیران مسئول دانشجویی از دانشگاه‌های سراسر کشور در این همایش شرکت کرده بودند که از این تعداد 36 نفر خانم و مابقی از آقایان بودند که 21 نامزد برای حضور در شورای مرکزی ناظر بر نشریات دانشگاهی در روز دوم این همایش به معرفی و اعلام برنامه‌هی خود پرداختند. این در حالی بود که در روز پایانی همایش که به عنوان مراسم اختتامیه مراسم رای‌گیری انجام می‌شد تنها هفت نفر از کاندیداها باقی مانده و مابقی نامزدها انصراف خود را اعلام کردند.    پس از برگزاری انتخابات، رای‌گیری و شمارش آرا، از هفت کاندیدا محمدعلی کام‌فیروزی از دانشگاه تهران با 97 رای و احسان فیض‌آبادی از دانشگاه امیرکبیر با 85 رای به عنوان نماینده مدیران مسئول نشریات دانشجویان کشور در هیات مرکزی نظارت مستقر در وزارت علوم انتخاب و معرفی شدند.    انتهای پیام ,
رییس سازمان سینمایی در سفر اخیرش به فرانسه با پی‌یر لسکور رییس جشنواره کن دیدار و گفت‌وگو کرد.      به گزارش گروه دریافت خبر ایسنا، ایوبی در این دیدار گفت: موفقیت بزرگ سینمای ایران در سالهای اخیر این بود که اعتماد مردم را دوباره بدست آورد. استقبال کم نظیر مردم از فیلمهای ایرانی جان تازه‌ای به سینمای ایران داد، مهمترین رخداد سینمای ایران در این روزها ورود قدرتمند و موفقیت بزرگ جوانان و فیلم اولی‌هاست. نگاه انسانی، شاعرانه، هوش و ذکاوت جوانان ایرانی موفقیتهای فراوانی برای سینمای ایران در عرصه بین الملل بوجود آورد.      رئیس سازمان سینمایی همچنین از توجه ویژه جشنواره کن به سینمای ایران تشکر کرد و با تشریح موفقیتهای سینمای ایران و روابط بسیار خوب فرهنگی و سیاسی برای همکاری بیشتر اعلام آمادگی کرد.    پی یر لسکور رییس جشنواره کن هم ایران را تمدنی بزرگ مردم ایران را بافرهنگ و سینمای ایران را بی‌نظیر در منطقه خواند.    او گفت: ایران بزرگ یک سرزمین به هم پیوسته و گسترده فرهنگی است.    پی یر لسکور همچنین جهان ایران فرهنگی را یک واقعیت دانست و از همکاری جشنواره کن با سینمای ایران ابراز خرسندی کرد.      او ضمن استقبال از دعوت ایوبی برای دیدار از ایران این سفر را فرصتی بزرگ برای آشنایی با یک سینمای بی‌مانند در منطقه و یک قدرت فرهنگی و تمدنی بی رقیب در منطقه خاورمیانه دانست.    پی یر لسکور رییس سابق تلویزیون ملی فرانسه، بنیان گذار شبکه تلویزیونی کانال پلاس و از چهره‌های سرشناس فرانسه است.           ایوبی و رییس جشنواره کن       انتهای پیام   ,
مجموعه فرهنگی سراسرنمای مقاومت پس از بهره‌برداری آزمایشی در خردادماه، در ساعاتی مشخص پذیرای شهروندان است.    به گزارش ایسنا، فرشاد شهید زاده مدیر روابط عمومی و امور بین‌الملل شرکت توسعه فضاهای فرهنگی شهرداری تهران با اشاره به اینکه این مجموعه در روز خرداد ماه به صورت آزمایشی افتتاح می‌شود، افزود: شهروندان و علاقه‌مندان می‌توانند در ساعات مشخصی از این مجموعه فرهنگی هنری بازدید کنند.    وی ادامه داد: این مجموعه همزمان باهفته دفاع مقدس (31 شهریورماه) که یادآور رشادت‌های رزمندگان ما در هشت سال دفاع مقدس است به صورت رسمی افتتاح خواهد شد.با افتتاح رسمی ،مجموعه فرهنگی سراسری نمای مقاومت به صورت شبانه‌روزی آماده بازدید علاقه‌مندان می‌شود.    به گفته شهید زاده ، مساحت 10 هزار مترمربع، زیربنای 11 هزار متر مربع، حجم عملیات خاکبرداری 80 هزار مترمکعب ، کروی بودن محوطه ،پرده سینمایی 1800 مترمربع و بهره‌گیری از توانمندی‌های مشاوران و مهندسان داخلی کشورمان از ویژگی‌های این مجموعه فرهنگی به شمار می‌آید.  انتهای پیام     ,
صبح امروز اینگمار دی وس رییس فدراسیون جهانی سوارکاری به همراه مسعود خلیلی رییس فدراسیون سوار کاری ایران با حضور در کمیته ملی المپیک با کیومرث هاشمی رئیس کمیته دیدار و گفتگو کرد.    به گزارش ایسنا به نقل از کمیته ملی المپیک، در ابتدای این دیدار کیومرث هاشمی ضمن خیر مقدم به رییس فدراسیون جهانی ابراز داشت: بدون تردید حضور شما در راس فدراسیون جهانی می‌تواند چرخ حرکتی فدراسیون جهانی را پر شتاب‌تر از گذشته به حرکت در آورد، به خصوص که در برنامه‌ها و شعارهای انتخاباتی خود خدمت به ورزش سوارکاری، توجه به این رشته بعنوان شغل، توجه به بحث آموزش و توسعه این رشته در میان دیگر کشورها را مطرح کرده بودید.  وی ادامه داد: لذا به شخصه امیدوارم مسئولان فدراسیون جهانی توجه ویژه‌ای به این رشته در کشور ایران داشته و بتوانند از ظرفیت آن در بخشهای مختلف همچون معلولین یا حرکات اکروباتیک بر روی اسب و آموزش مربیان و ملی پوشان ما کمک کنند. به همین دلیل کمیته ملی المپیک این آمادگی را دارد با توجه به رابطه خوبی که با سولیداریتی ioc دارد با همکای این بخش و فدراسیون جهانی، کاری مشترک انجام داده تا ضمن تامین هزینه دوره‌های آموزشی،فدراسیون جهانی هم در تامین مدرسین و دادن مجوز همکاری لازم را با ما داشته باشد.  هاشمی خاطر نشان کرد: بی شک این امر تاثیر بسزایی در رشد و ارتقا دانش مربیان سوار کاری ما خواهد داشت و در کنار این درخواست،خواسته دیگر ما این است که در حال حاضر سوار کاری ما در لیگ قفقاز حضور دارد که به دلیل عدم توجه برخی کشورها چندان نمی‌تواند برای ما ثمر بخش باشد و باعث رشد سوار کاری ایران شود لذا امیدوایم فدراسیون جهانی این مجوز را به ما بدهد که بتوانیم رقابتهای منطقه ای سوار کاری با حضور کشورهای منطقه با نام پارس برگزار کنیم تا بتوانیم ضمن برگزاری رقابتهای جذاب و جذب برخی کشورهای منطقه گامهای موثری در جهت رشد سوار کاری کشور خود و کشورهای مجاور برداریم چرا که سوار کاری ایران قدمت دیرینه ای دارد.  همچنین شهنازی دبیر کل کمیته ملی المپیک نیز ابراز امیدورای کرد تا مسئولان فدراسیون سوار کاری جهانی ضمن توجه به فدراسیونهایی که علاقه‌مندی بسیاری برای رشد دارند به فدراسیون سوار کاری ایران نیز با توجه به حمایتهای همه جانبه کمیته از آن و آمادگی برای میزبانی دوره‌های آموزشی حمایتها و توجهات لازم را داشته باشد.  سپس اینگمار رییس فدراسیون جهانی خطاب به هاشمی ابراز داشت: از اینکه به خوبی برنامه انتخاباتی بنده را مطالعه کرده و بطور کامل از برنامه توسعه فدراسیون سوار کاری جهانی مطلعید شگفت زده شدم و خوشحالم که بخوبی می‌دانید فدراسیون جهانی چه برنامه هایی برای رشد این رشته در عرصه جهانی دارد و بدون تردید فدراسیون شما نیز با توجه به موارد مطرح شده و حمایت کمیته ملی المپیک ایران جایگاه ویژه ای در این زمینه خواهد داشت.  وی ادامه داد: تاکنون تمام تلاش خود را برای اجرای برنامه‌های خود به کار برده و از پیشنهادات رییس کمیته ملی المپیک در این زمینه یعنی میزبانی لیگ سوار کاری با حضور کشورهای همسایه با نام پارس استقبال می کنم که البته باید برای اینکار مقدماتی چیده شود وگرنه فدراسیون جهانی در این زمینه نظرش موافق است.  وی خاطر نشان کرد:از نزدیک رقابتهای مختلف سوار کاری ایران را دیده و از حضور بانوان ایرانی در این رشته بسیار خوشحال شده و نظرم خیلی مثبت شد. باید به این موضوع اشاره کنم که یکی از برنامه‌های فدراسیون جهانی توجه جوانان به این رشته است و همچنین افزایش حضور کشورهای مختلف در بازیهای المپیک،به همین دلیل در نظر داریم تعداد نفرات تیمی در سوار کاری را به 3 نفر و انفرادی را به یک نفر کاهش دهیم که همین امر خود باعث افزایش موفقیت دیگر کشورهای در مدال آوری و حضور در بازیهای المپیک می شود.  رییس فدراسیون سوار کاری جهان در خاتمه ابراز داشت: از همکاری سولیداریتی کمیته بین المللی المپیک و کمیته ملی المپیک ایران و فدراسیون جهانی استقبال می کنیم و معتقدیم اگر قرار است سوار کاری در ایران رشد کند،باید به مربیان بومی توجه ویژه ای داشته باشید و فدراسیون جهانی نیز در این زمینه نهایت همکاری را خواهد داشت.در خصوص برگزاری لیگ و یا رقابتهای منطقه‌ای نیز می بایست برخی وزارت خانه ها و نهادها همکاری لازم را با فدراسیون سوار کاری داشته باشند تا بعنوان مثال در خصوص بحث قرنطینه اسب‌ها با مشکل مواجه نشوید ولی این درخواست بطور جدی مورد بررسی قرار خواهد گرفت و امیدورایم با این توجهاتی که کمیته ملی المپیک ایران به ورزش سوار کاری دارد ضمن افزایش همکاری فی مابین، شاهد حضور نمایندگان سوار کاری ایران در المپیک توکیو باشیم.  در خاتمه به رسم یادبود هدایایی از سوی رئیس کمیته ملی المپیک به رئیس فدراسیون جهانی سوار کاری اهدا شد.    انتهای پیام ,
رویداد هنری نگارخانه‌ای به وسعت شهر که از امروز اول خردادماه در تمامی سازه‌های تبلیغاتی شهر تهران اکران شده، به مناسبت نیمه شعبان و میلاد آخرین اختر امامت، ولیعصر (عج)، آثار هنری با موضوع این امام همام را در معرض دید شهروندان تهرانی قرار داده است.     به گزارش سرویس شهری ایسنا، رویداد هنری نگارخانه‌ای به وسعت شهر از امروز اول خردادماه در سطح شهر تهران برگزار شده و در این طرح 800 اثر هنری بر روی 2 هزار سازه تبلیغاتی به نمایش درآمده است.    در این طرح که همزمان با میلاد با سعات مهدی موعود (عج) آغاز شده است، آثار هنری که با موضوع ولیعصر (عج) خلق شده‌اند نیز به نمایش درآمده است.    در این طرح آثاری از مسعود نجابتی، سید وحید موسوی جزایری، سید محمد موحد حسینی و کتبه‌های از دوران صفویه و قاجاریه که در اماکن مقدسی همچون مسجد جمکران خلق شده‌اند، به صورت گسترده در سطح شهر تهران به نمایش درآمده است.    عیسی علیزاده، مدیرعامل سازمان زیباسازی شهر تهران نیز با اشاره به دومین سال برگزاری طرح نگارخانه‌ای به وسعت شهر گفت: در این رویداد فرهنگی از کمک مناطق ۲۲ گانه شهرداری در اکران بیشتر آثار استفاده کردیم و در این طرح علاوه بر اکران آثار هنرمندان بزرگ داخلی و خارجی با توجه به همزمانی این رویداد با اعیاد شعبانیه و هفته فرهنگی خرمشهر؛ بخشی از آثار این دوره به طرح‌های مناسب با اعیاد شعبانیه و آزادسازی خرمشهر اختصاص یافته است.    مدیرعامل سازمان زیباسازی شهر تهران همچنین از نورآرایی پایتخت به مناسبت اعیاد شعبانیه خبر داد و گفت: خیابان‌های اصلی تهران به مناسبت اعیاد شعبانیه با جدیدترین شیوه روشنایی، نورآرایی شده‌اند.    علیزاده با بیان اینکه بیش از 95 هزار متر ریسه اشکی در خیابان‌های اصلی شامل خیابان کریمخان تا میدان هفت تیر، خیابان میرداماد، خیابان شریعتی، میدان ولیعصر تا خیابان بزرگمهر، میدان انقلاب تا یادگار امام (ره)، میدان امام حسین(ع) تا تقاطع اتوبان امام علی (ع) و چهارراه ولیعصر تا میدان انقلاب اجرا شده است، گفت: امسال برای بهبود فضای شهر در این ایام خیمه‌های نوری به صورت سقف در مناطق مرکزی اجرا شده است که در شبهای اعیاد زیبایی بیشتری به شهر ببخشد.    به گفته مدیرعامل سازمان زیباسازی شهر تهران، علاوه بر همه این فعالیتها چراغ های اشکی و سوزنی تحویل بسیاری از مناطق شده تا به مناسبت این اعیاد مناطق خود را نورآرایی کنند.    بر اساس گزارش روابط عمومی سازمان زیباسازی شهر تهران، دومین دوره رویداد هنری نگارخانه‌ای به وسعت شهر از اول تا دهم خردادماه با اکران گسترده 800 اثر از هنرمندان ایرانی و خارجی در تمامی سازه‌های تبلیغاتی شهر تهران برگزار می‌شود.    انتهای پیام ,
مراسم بزرگداشت اعیاد شعبانیه با حضور اعضای هیات مدیره، مدیرعامل و جمع کثیری از کارکنان بانک صنعت و معدن برگزار شد.  به گزارش سرویس بازار ایسنا، در این مراسم بانک صنعت و معدن ، محسن قمی استاد دانشگاه و نماینده برگزیده مردم تهران در مجلس خبرگان رهبری در خصوص ارزش اعتقاد به اصل انتظار در مذهب شیعه به سخنرانی پرداخت.  قمی با بیان اینکه اعتقاد به منجی از ویژگی همه ادیان است، وجود امام زمان به عنوان شخصی که در زندگی انسان‌ها حضور دایمی دارد را دارای ویژگی منحصر به فرد توصیف کرد.  مراسم بزرگداشت اعیاد شعبانیه همه ساله در بانک صنعت و معدن برگزار می‌شود.  انتهای پیام ,
سرمربی اتلتیکو مادرید معتقد است رئال مادرید در فینال بر اساس ضد حمله بازی خواهد کرد.  به گزارش ایسنا و به نقل از آس، هشت روز دیگر دیدار نهایی لیگ قهرمانان اروپا میان اتلتیکو مادرید و رئال مادرید برگزار می‌شود. دیگو پابلو سیمئونه درباره این بازی در سن سیرو گفت: در انتظار فوتبال پاک در آن روز هستم. روزهای خوبی را به همراه اینتر در ایتالیا و این ورزشگاه سپری کردم. این ورزشگاه فوق العاده، به هم فشرده، نزدیک و خیره کننده است.  سرمربی اتلتیکو مادرید درمورد حریف اظهار کرد: فکر می کنم مادرید مانند دیدار برابر منچستر سیتی بازی کند. کاسیمرو قدرت دفاعی تیم را بالا می برد. این تیم بر اساس ضدحمله کار می کند همانطور که در همه بازی‌های لیگ قهرمانان اینگونه بازی کرد. ما نباید کناره‌ها را رها کنیم و باید تا جایی که می‌توانیم حریف را تحت فشار قرار دهیم و فشرده بازی کنیم.  او عملکرد زین الدین زیدان در مادرید را ستود و افزود: در زمان سختی هدایت مادرید را به عهده گرفت. بازیکنان قدر او را می‌دانند و این موضوع در بازی‌ها دیده می شود. زیدان انگیزه را به تیم بازگرداند. به حملات سرعت بخشید و از سرعت مهاجمانش استفاده کرد. به تیم آرامش داد تا بتواند به رقابت خود ادامه دهد و در نهایت در لالیگا در جایگاه دوم قرار گرفتند و تلاش کردند تا خود را به فینال لیگ قهرمانان برسانند.  سیمئونه درباره سائول گفت: فصل خوبی را پشت سر گذاشت. پیشرفت زیادی نسبت به گذشته داشت. برای رسیدن به این جایگاه تلاش زیادی کرد.  سرمربی آرژانتینی درمورد شانس قهرمانی دو تیم اظهار کرد: فینال 50- 50 است. هر دو از بخت‌های یکسانی برخورداریم. در یک بازی هر دو تیم شانس و فرصت دارند. می‌خواهیم پیروز این دیدار باشیم. باید با توپ بازی کنیم چون چاره دیگری نداریم. شیوه بازی آن‌ها در لیگ قهرمانان مشخص است. آن‌ها برابر سیتی از لحاظ تاکتیکی خیلی خوب بازی کردند و در بازی فینال نیز شبیه به آن بازی خواهند کرد. روش بازی ما با آن‌ها متفاوت است.  او درباره انتقادات گفت: به نظر همه احترام می‌گذارم. از آن‌ها استقبال می‌کنم. برخی از آن‌ها به بهتر شدن بازی‌مان کمک می‌کند و اگر نیاز باشد از آن‌ها استفاده می‌کنم.  سرمربی اتلتیکو درپایان در رابطه با عملکرد کاراسکو در این فصل گفت: او در کنار آئوگوستو خیلی زود خود را با تیم وفق داد. اکنون در شرایط خیلی خوبی به سر می‌برد و آینده درخشانی خواهد داشت. بازیکن خیلی مهمی برای فینال خواهد بود. توانایی تغییر ریتم بازی گلزنی دربیل زنی و... را دارد. در دقایق تعیین کننده از او استفاده خواهیم کرد. باید در این لحظات خیلی خوب باشیم.  انتهای پیام ,
معاون ساماندهی امور جوانان وزارت ورزش و جوانان در دیدار با خانواده‌های شهدای دفاع مقدس گفت: جوانان ما در زمان جنگ و زمان حال فقط به ایران و اسلام فکر می کنند.   به گزارش سرویس جوانان خبرگزاری دانشجویان ایران (ایسنا)، محمد رضا رستمی که به مناسبت هفته جوان به دیدار خانواده معظم شهیدان شفیعی رفته بود، با تجلیل از صبر، ایثار و فداکاری‌های این خانواده گفت: خانواده شما فرزندان برومند خود را زمانی که کشور به آنها نیاز داشت در راه اسلام و انقلاب تقدیم کرد و این مهم اجری بی پایان در نزد خدای متعال خواهد داشت.    در ادامه این دیدار پدر شهیدان شفیعی اظهارکرد: اگر نظام مقدس جمهوری اسلامی اکنون هم نیاز به رزمنده داشته باشد با ٨٢ سال سن به همراه دو پسر و نوه هایم حاضر هستم دوباره ایثار و فداکاری کنیم.    وی افزود: دو فرزندم را در راه خدا و اعتلای نام و آوازه این مرز و بوم و راه حفظ و حراست دین و ناموس و شرف ایران دادم وهیچ توقعی از کسی نداشته‌ام و خود را طلبکار نمی‌دانم.    به گزارش ایسنا رستمی به همراه جمعی از مدیران معاونت ساماندهی امور جوانان با خانواده شهید محمدحسین مرادی - مدافع حرم حضرت زینب(س)- دیدار کرد. معاون ساماندهی امور جوانان در دیدار گفت: حضور در کنار خانواده شهدا برای ما افتخار است.    وی ضمن تشکر از این خانواده به خاطر بینش قابل توجهشان به جوانان گفت: آنچه که نسل جوان ما را از دیگر جوانان دنیا متمایز می‌کند، روحیه استشهادی و بصیرت و معرفت است و وزارت ورزش و جوانان نیز تمام امکانات را برای آسایش آنان فراهم می‌کند.    پدر شهید مرادی در خصوص شخصیت این شهید گفت: فرزندم از دوران کودکی حسینی بود و درسش را تا فوق لیسانس ادامه داد تا با چشم باز و آگاهی کامل با دشمنان اسلام مبارزه و از حرم حضرت زینب(س) دفاع کند. من نیز 24 ماه در جبهه و در کنار هفت فرزندم حضور داشتم    وی با بیان اینکه محمدحسین مرادی همیشه مدافع اسلام بود،گفت: فرزندم به‌ خاطر منافع مالی شهید نشد بلکه به سبب دفاع از اسلام به این مقام با ارزش دست یافت.  به گزارش ایسنا به نقل از پایگاه اطلاع‌رسانی وزارت ورزش و جوانان، روز گذشته همایش ورزش همگانی به مناسبت هفته جوانان با حضور مسوولان وزارت ورزش و جوانان در توچال برگزار و به برخی شرکت‌کنندگان هدایایی اهداء شد.    انتهای پیام   ,
کارشناس گیاهان دارویی جهاد دانشگاهی کاشمر گفت: جمع‌آوری غیر اصولی، نسل گیاهان دارویی منطقه را با خطر نابودی مواجه کرده است.    جلال قدوسی در گفت‌وگو با خبرنگار خبرگزاری دانشجویان ایران (ایسنا)– منطقه خراسان، با بیان اینکه منطقه کاشمر دارای 140 گونه گیاه دارویی است که بیش از 40 گونه از این گیاهان خواص دارویی آن‌ها تأیید شده است، افزود: جهت تولید گیاهان دارویی باید همایش‌‏های مختلف در زمینه توسعه تولید و تجارت گیاهان دارویی برگزار گردد تا کارشناسان و کشاورزان به خوبی در این عرصه پا بگذارند.    وی با اشاره به اینکه گیاهان دارویی منطقه در عرصه طبیعی رشد کرده و خودرو هستند وگرنه کشت این گیاهان توسط کشاورزان مورد توجه قرار نگرفته است، اظهار کرد: سودآوری‌های تجارت فله‌ای این گیاهان از یک‌سو و جمع‌آوری غیر اصولی آنان، نسل این گیاهان را با خطر نابودی مواجه کرده است. لذا مسئولان باید برای جلوگیری از نابودی گونه‏‌های گیاهی مدیریت منسجم و هدفمندی داشته باشند.    قدوسی با اعلام اینکه علی‌‏رغم فعالیت کارخانه فرآوری داروهای گیاهی در منطقه ولی بیشتر محصولات خود را از استان‌‏های دیگر تأمین می‌‏کند، تصریح کرد: به‌‏رغم راه‌‏اندازی دفتر تحقیق و توسعه گیاهان دارویی ترشیز در کاشمر ولی هیچ‏گونه حمایتی برای فعالیت این دفتر صورت نگرفته است.    وی با انتقاد از اینکه منطقه کوهسرخ به خوبی برای کشت گیاهان دارویی مهیاست اما کشاورزان به این مهم توجه ندارند، افزود: گونه‌‏های گیاهی هم‏چون گل ‏محمدی، مریم‌‏گلی، آویشن، آلوئه‏ ورا، زیره و ترخون به خوبی در منطقه قابل کشت است.    قدوسی با اشاره به اینکه هنوز برنامه‌‏ریزی خوبی برای چرخه تولید تا مصرف انجام نشده است تا کشاورز تمایل به کشت گیاهان دارویی پیدا کنند، گفت: با توجه به علاقمندی کشورهای عربی به خرید این محصولات باید در این امر سرمایه‌گذاری صورت گیرد.    وی ادامه داد: علاوه‌بر اینکه بعضی از گیاهان دارویی در عرصه طبیعی رشد می‌‏کنند و ما می‌‏توانیم به خوبی از آن‌ها بهره‏‌برداری کنیم، با توجه به کمبود آب در منطقه بعضی از گیاهان دارویی در شرایط کم‌‏آبی مقاوم و توسط کشاورزان می‌‏تواند کشت و مورد استفاده و بهره کافی به عنوان یک صنعت قرار گیرد.    قدوسی با ابراز تأسف از اینکه به جای نگهداری عرصه‌‏های طبیعی جهت رشد گیاهان دارویی با چرای دام، ایجاد معادن و رفت و آمدها در این عرصه‏‌ها این سرمایه‌‏های خدادادی را با دست خود از بین می‌‏بریم، افزود: هم‏‌اکنون با ساخت‌وسازهایی که فقط برای تفریح افراد خاصی در عرصه طبیعی جاده کوهسرخ صورت می‏‌گیرد و ایجاد استخرهای شخصی در این مسیرها و کاهش ذخایر طبیعی گونه‌‏های گیاهان دارویی، در حال از بین بردن گونه‏‌های گیاهی هستیم که مسئولان نسبت به این امر بی‏‌تفاوتند.    انتهای پیام ,
شورای فنی کشتی فرنگی تصمیماتی را اتخاذ کرد.    به گزارش ایسنا و به نقل از فدراسیون کشتی، در نشست شورای فنی کشتی فرنگی که با حضور کلیه اعضای شورای فنی تیم‌های ملی کشتی فرنگی کشور ملاقاسمی، علی آبادی، دلیریان، مشتاقی، هوریا و لرستانی و نمایندگان رسمی فدراسیون کشتی پس از رقابت های جام جهانی در شیراز برگزار شد، تصمیمات زیر اتخاذ و اعلام شد:      1- پیرو مفاد بند یکم صورت جلسه مورخ 28 فروردین 95 ، مقرر شد در وزن 98 کیلوگرم، با توجه به عملکرد قاسم رضایی و مهدی علیاری در مسابقات جام جهانی شیراز، و ارزیابی فنی حاصل از رقابت‌های این دو کشتی‌گیر، کادر فنی تیم ملی کشتی فرنگی، از طریق اعزام کشتی گیران مذکور به تورنمنت بین المللی واجد شرایط و یا برگزاری رقابت درون اردویی، با ارفاق وزن مناسب، نسبت به شفاف شدن وضعیت کشتی‌گیر شایسته و برتر این وزن، برای پوشیدن پیراهن تیم ملی در رقابت‌های المپیک 2016 ، اقدام کند.      2- پیرو مفاد بند دوم از صورتجلسه مورخ 28 فروردین 95 ، شورای فنی، مقرر شد در وزن 66 کیلوگرم، با توجه به عملکرد امید نوروزی و مهدی زیدوند، در مسابقات جام جهانی کشتی فرنگی در شیراز، و ارزیابی فنی حاصل از رقابت‌های این دو کشتی گیر، کادر فنی تیم ملی کشتی فرنگی حداکثر تا 15 روز مانده به مسابقات المپیک 2016، کشتی گیر واجد شرایط پوشیدن پیراهن تیم ملی در این وزن را به شورای فنی معرفی کند.      3- پیرو مفاد بند سوم از صورتجلسه مورخ 28 فروردین 95 شورای فنی، مقرر شد در وزن 85 کیلوگرم، با توجه به عملکرد حسین نوری و حبیب اخلاقی، در مسابقات جام جهانی کشتی فرنگی شیراز، و ارزیابی فنی حاصل از رقابت‌های این دو کشتی گیر، کادر فنی تیم ملی کشتی فرنگی حداکثر تا 15 روز مانده به مسابقات المپیک 2016، کشتی گیر واجد شرایط پوشیدن پیراهن تیم ملی در این وزن را به شورای فنی معرفی کند.      4- در وزن 130 کیلوگرم، با توجه به عملکرد امیر قاسمی منجزی در مسابقات گزینشی و کسب سهمیه المپیک توسط وی در این وزن، همچنین عملکرد بشیر باباجان زاده در رقابت‌های جام جهانی شیراز، به کادر فنی کشتی فرنگی بزرگسالان کشور پیشنهاد می‌شود، از طریق اعزام کشتی گیران مذکور به تورنمنت بین المللی واجد شرایط و یا برگزاری رقابت درون اردویی، نسبت به شفاف شدن وضعیت کشتی گیر شایسته و برتر این وزن، برای حضور در رقابت‌های المپیک 2016 اقدام کند.    انتهای پیام ,
اصغر دادبه با تمجید از ویژگی‌های سیدعبدالعظیم پویا، درباره فرهنگ کم‌آزاری به عنوان یکی از ویژگی‌های او سخن گفت.    به گزارش خبرنگار ایسنا - منطقه یزد،‌ مدیر گروه ادبیات دایرةالمعارف بزرگ اسلامی در آئین تجلیل از استاد سیدعبدالعظیم پویا درباره شخصیت پویا، اظهار کرد: رفتار افرادی چون عبدالعظیم پویا بر مبنای دوستی و محبت شکل گرفته که از مهمترین نشانه‌های انسان‌های بزرگ است.    وی فرزندان ایران‌زمین به ویژه دیار کویر را پیام‌آوران اخلاق اصیل ایرانی در سطح جهانی دانست و بیان کرد: مسئله کم‌آزاری از دیگر ویژگی‌های فرهنگ اصیل ایرانی است.    دکتر دادبه ترویج فرهنگ و اصالت کم‌آزاری را منشأ رسیدن به کمال و سعادت انسانی در دنیا و آخرت عنوان کرد و ادامه داد: رستگاری جاوید در کم‌آزادی است و استاد عبدالعظیم پویا به درستی و کامل،‌ این فرهنگ اصیل ایرانی را درک کرده است.    او رسیدن به اعتدال و اصول رفتاری را از جمله نتایج فرهنگ کم‌آزاری دانست و خاطرنشان کرد: در تاریخ فرهنگی،‌ هنری و دینی ایران،‌ کم‌آزاری منشأ تحولات بزرگ فرهنگی و هنری بوده است.    این استاد ادبیات عبدالعظیم پویا را به دلیل حس مسئولیت­‌پذیری در قبال آثار تاریخی،‌ فرهنگی و انسانی دیار خود،‌ فرهیخته‌ای کامل و کم‌آزار توصیف کرد و ادامه داد: میهن‌پرستی و احساس مسئولیت در قبال هویت دینی،‌ معنوی، فرهنگی و رفتاری خود از دیگر نشانه‌های فرهنگ کم‌آزاری در ایرانی‌های اصیل چون عبدالعظیم پویا است.      دادبه حفظ هویت اسلامی،‌ دینی و ارزش‌های اخلاقی را از جمله نشانه‌های فرهنگ کم‌آزاری در ایرانی‌های اصیل دانست.    انتهای پیام   ,
وزیر کشور در احکام جداگانه‌ای اعضای کمیته‌های اجرایی و فنی قرارگاه مدیریت جهادی اقتصاد مقاومتی را در وزارت کشور منصوب کرد.    به گزارش گروه دریافت خبر خبرگزاری دانشجویان ایران (ایسنا)، در احکام عبدالرضا رحمانی فضلی خطاب به خندان‌دل معاون عمران و توسعه امور شهری و روستایی، دین پرست قائم مقام وزیر در امور بین‌الملل و رئیس مرکز اطلاع‌رسانی، سامانی رئیس مرکز مدیریت عملکرد، بازرسی و امور حقوقی، وکیلی مشاور وزیر کشور و افتخاری رئیس مرکز مطالعات راهبردی و آموزش آمده است:    با عنایت به واگذاری اختیارات ستاد ملی فرماندهی اقتصاد مقاومتی به وزارت کشور به منظور راهبری اجرای برنامه‌های اقتصاد مقاومتی در استان ‌های آذربایجان شرقی، کرمان و لرستان و تشکیل قرارگاه مدیریت جهادی اقتصاد مقاومتی در وزارت متبوع و نیز تشکیل کمیته اجرائی به منظور اقدام در راستای تحقق اهداف و برنامه های قرارگاه به منظور پشتیبانی از مدیریت طرح موصوف، بدینوسیله جنابعالی را به عنوان عضو کمیته اجرایی تعیین می‌نمایم.    بر اساس این گزارش به نقل از پایگاه اطلاع رسانی وزارت کشور همچنین در احکام دیگری خطاب به جبارزاده استاندار آذربایجان شرقی، رزم‌حسینی استاندار کرمان و بازوند استاندار لرستان آمده است:    به منظور راهبری اجرای برنامه های اقتصاد مقاومتی در استان های یاد شده و تشکیل قرارگاه مدیریت جهادی اقتصاد مقاومتی در وزارت متبوع و نیز تشکیل کمیته فنی به منظور اقدام در راستای تحقق اهداف و برنامه های قرارگاه، جنابعالی را به عنوان عضو کمیته فنی تعیین می نمایم. تا با هم افزایی و همکاری سایر اعضای کمیته هر چه سریعتر زمینه و بستر تحقق منویات مقام معظم رهبری و برنامه ها و سیاست های دولت تدبیر و امید در حوزه اقتصاد مقاومتی در سه استان یاد شده فراهم گردد.    پیش از این جواد ناصریان معاون توسعه مدیریت و منابع وزارت کشور نیز به عنوان عضو کمیته اجرائی قرارگاه مدیریت جهادی اقتصاد مقاومتی در وزارت کشور منصوب شده بود.    انتهای پیام ,
بزرگترین لابی اسلحه درآمریکا از دونالد ترامپ، میلیاردر جنجالی و نامزد جمهوری‌خواهان درانتخابات مقدماتی ریاست جمهوری حمایت کرد. هم‌زمان هیلاری کلینتون همراه با خانواده خود به دیدار خانواده‌های قربانیان سلاح شخصی می‌رود.  به گزارش خبرگزاری دانشجویان ایران(ایسنا)، به نقل از شبکه خبری دویچه وله، دونالد ترامپ، میلیاردر جنجالی در مبارزه برای دستیابی به نامزدی حزب جمهوری‌خواه و نیز ریاست جمهوری آمریکا می‌تواند بر روی پشتیبانی انجمن ملی اسلحه (National Rifle Association) حساب کند. این انجمن بزرگترین لابی و تشکیلات برای ترویج خرید، نگهداری و استفاده از سلاح شخصی در آمریکاست.  کریکس کوکس، مدیر عامل انجمن ملی اسلحه در سخنانی در کنگره سالانه این انجمن در ایالت کنتاکی گفت او در اعلام پشتیبانی از ترامپ، از سوی میلیون‌ها عضو این انجمن سخن می‌گوید. گفته می‌شود انجمن ملی اسلحه ۴ میلیون عضو دارد.  دونالد ترامپ نیز در سخنرانی خود در کنگره انجمن ملی اسلحه گفت، اگر رئیس جمهور شود از حق قانونی آمریکایی‌ها برای داشتن و استفاده از سلاح دفاع خواهد کرد.  ترامپ افزود: هیلاری کلینتون، نامزد احتمالی دموکرات‌ها، یک نامزد ضداسلحه در تاریخ آمریکا است و می‌خواهد این حق بنیادی آمریکایی‌ها را از بین ببرد. ترامپ سپس فریاد برآورد: ما اجازه چنین کاری را نخواهیم داد.  هیلاری کلینتون، نامزد پیشتاز دموکرات‌ها، بر خلاف ترامپ به‌شدت در تلاش است که قانون مالکیت سلاح شخصی را سخت‌تر کند و به‌طور مرتب با خانواده خود به دیدار قربانیان استفاده از سلاح شخصی می‌رود. او امروز (شنبه) در فلوریدا بار دیگر با خانواده‌هایی دیدار خواهد کرد که فرزندان خود را در تیراندازی‌های دارندگان اسحله شخصی از دست داده‌اند.  برآمدها و اظهارات متفاوت نامزدهای احتمالی ریاست جمهوری آمریکا نشان می‌دهد که موضوع مالکیت اسلحه جامعه آمریکا را به‌شدت به دو جبهه متفاوت تقسیم کرده است. هیلاری کلینتون خواستار آن است که سوابق متقاضیان سلاح شخصی پیش از خرید به دقت و به‌طور کامل مورد بررسی قرار گیرد، ترامپ اما به‌طور خستگی‌ناپذیر گواهی‌نامه داشتن سلاح شخصی خود را به رخ دیگران می‌کشد.  باراک اوباما، رئیس جمهور آمریکا در سال ۲۰۱۳ تلاش فراوانی به خرج داد تا لایحه اصلاحی قانون حمل سلاح را به‌تصویب برساند، لایحه‌ای که خرید و حمل سلاح شخصی، به‌ویژه سلاح‌های نیمه اتوماتیک را محدود می‌ساخت، اما در این کار ناکام ماند.  مالکیت سلاح در آمریکا سنتی دیرینه است و حدود ۲۵۰ سال سابقه دارد. طبق متمم دوم قانون اساسی ایالات متحده، افراد برای دفاع شخصی اجازه حمل سلاح دارند. در این متمم، حق مردم در نگاهداری و حمل اسلحه، غیرقابل تعدی شناخته شده است.  طبق آمارهای سال ۲۰۱۲ حدود ۲۷۰ میلیون اسلحه شخصی در اختیار مردم آمریکاست. در نیمی از ایالات این کشور شهروندان اجازه حمل قانونی سلاح در فضای عمومی را دارند. به‌طور متوسط روزانه بیش از ۳۰ نفر در این کشور در تیراندازی با سلاح‌های شخصی جان خود را از دست می‌دهند.  انتهای پیام ,
معاون فرهنگی، آموزش و پژوهش وزیر ورزش و جوانان اعلام کرد انتخاب خرمشهر برای برگزاری فینال جام حذفی فوتبال ابتکار خوبی بود که به نظرم سازمان لیگ فوتبال ایران به خرج داد.    به گزارش ایسنا به نقل از سازمان لیگ فوتبال ایران، سید عبدالحمید احمدی در گفت و گو با سایت رسمی سازمان لیگ اظهار کرد: خرمشهر سمبل مقاومت و پیروزی مردم ایران در 8 سال دفاع مقدس است و اینکه همزمان با سالروز آزاد سازی خرمشهر، فینال مسابقات جام حذفی که یکی از معتبر ترین مسابقات ملی کشور است در این شهر برگزار می شود، کار پسندیده ای است.    این مقام مسئول در ادامه بیان کرد: برگزاری این فینال با حضور مردم خون گرم خوزستان و شهر خرمشهر می تواند تاثیرات خیلی خوبی داشته باشد. با توجه به اینکه مردم خرمشهر عزیز، سختی ها و دشواری های زیادی را چه در زمان 8 سال دفاع مقدس و چه بعد از آن متحمل شدند، باید از هر لحاظ توجه ویژه ای به این شهر بشود.    معاون وزیر ورزش تاکید کرد: اینکه ما بتوانیم برنامه های ورزشی سطح بالای خود را در این شهر برگزار کنیم، به نوعی ادای دین است به مردم این شهر است. از طرف دیگر گرامیداشتی است برای شهدای 8 سال دفاع مقدس و شهدای خرمشهر عزیز تا بتوانیم یاد و نام رزمندگان، شهدا، جانبازان و ایثارگران را درمیدان ورزش گرامی بداریم.    وی تاکید کرد: باید توجه کنیم خرمشهر به گردن همه مردم ایران حق دارد و در این مناسبت ها به آن توجه کنیم و این کار بسیار ارزشمند و آثار معنوی و فرهنگی خوبی خواهد داشت.    دکتر احمدی در مورد فعایت های فرهنگی سازمان لیگ فوتبال ایران گفت: به نظرم سازمان لیگ فوتبال ایران نسبت به فضای فرهنگی و ایجاد یک فضای مناسب و مطلوب در ورزشگاه ها با توجه به حضور قابل توجه تماشاگران در رقابت های فوتبال تلاش زیادی در طول سال های قبل و بخصوص در لیگ پانزدهم داشته که از این نظر قابل تقدیر و قدردانی است.    معاون فرهنگی، آموزش و پژوهش وزیر ورزش و جوانان افزود: این سازمان برای همه مناسبت های ملی و مذهبی برنامه داشته و اقدامات خوبی را درهرمناسبت انجام داده که کار شاخصی بوده است.    وی با تاکید بر اینکه سازمان لیگ عنایت و توجه ویژه ای به این مناسبت ها در میادین ورزشی داشته است، بیان کرد: برگزاری یادواره شهدا و تجلیل از جانبازان و آزادگان دفاع مقدس و مجموعه فعالیت های که سعی شده در آن فضای ورزشگاه را تحت تاثیر قرار بدهد و به نحو مطلوب با رویکرد فرهنگی آنها را مدیریت کرده است از جمله کارهای شاخص سازمان لیگ فوتبال بوده است.    احمدی اظهار کرد: در این رابطه باید به نکته مهمی اشاره کنم و در لیگ شانزدهم ما باید شاهد آن باشیم این است که باشگاه ها در این رابطه حضور پر رنگی در رابطه با مسائل فرهنگی و ارزشی داشته باشند.    معاون فرهنگی، آموزش و پژوهش وزیر ورزش و جوانان گفت: باشگاه ها باید در مورد هوادرانشان ساماندهی و مدیریت لازم را انجام دهند. در واقع بایک تامل چند جانبه بین باشگاه ها، سازمان لیگ، فدراسیون فوتبال، هوادران و رسانه ها به سمتی برویم که فضای ورزشگاه ها از هرگونه ناهنجاری عاری بشود.    احمدی گفت: اینکه وزارت ورزش، فدراسیون فوتبال و سازمان لیگ در رابطه با مسائل فرهنگی فعالیت می کند، نافی مسئولیت باشگاه ها نمی شود. نقش اصلی را در ساماندهی و هدایت و در واقع رهبری هوادران در ورزشگاه ها را بایستی باشگاه ها انجام دهند و این مسئولیت مستقیم باشگاه هاست.    معاون فرهنگی، آموزش و پژوهش وزیر ورزش و جوانان اظهار کرد: سازمان لیگ فوتبال ایران باید برای تحقق این امر پیش بینی های لازم را انجام دهد و به عنوان یک مطالبه از ابتدای فصل از باشگاه ها بخواهد و آنان را ملزم به پیگیری و رعایت این موضوع کنند.    وی تاکید کرد: این تلاش های که صرف می شود برای رسیدن به یک فضای مطلوب فرهنگی درورزشگاه ها باید آثار آن را خیلی ملموس و عینی مشاهده کنیم. در حال حاضر وقتی از بیرون فضا های ورزشی در مورد ورزش می خواهند صحبت کنند، اگر خدای نکرده حاشیه ای باشد آن حاشیه را به کل ورزش تعمیم می دهند.    احمدی افزود: اگر در یک ورزشگاه ما شاهد یک فضای نامناسب، یک رفتار نامناسب باشیم آن رفتار نامناسب به کل ورزش تعمیم داده می شود و این زنگ خطری است برای ما که حواسمان جمع باشد تا اجازه ندهیم به دیگران که از بیرون راجع به ورزش قضاوت کنند با یک رفتار منفی به خودشان اجازه دهند که در مورد همه ورزش چنین قضاوتی داشته باشند. این حساسیت کار را نشان می دهد و از این جهت نقش باشگاه ها باید پرنگ تر باشد.    معاون فرهنگی، آموزش و پژوهش وزیر ورزش و جوانان گفت: باشگاه ها باید در مدیریت ورزشکاران، مربیان و هوادرانشان نقش اصلی را ایفا کنند و در لیگ شانزدهم شاهد این موضوع باشیم و سازمان لیگ هم به عنوان یک مطالبه جدی این را از باشگاه ها بخواهد.    وی تاکید کرد: اجازه ندهیم فضای ورزش بخصوص فوتبال تحت شعاع رفتار نامناسب معدود تماشاگر و یا معدود بازیکنان و مربیان قرار بگیرد و این معدود افراد کل فضای ورزش بخصوص فوتبال را دچار مشکل و مسئله کنند.    دکتر احمدی گفت: باید یک فضای سالمی را رقم بزنیم فضای سالمی که همه از حضور در آن احساس رضایت کنند. در واقع از این طریق کمک کنیم به رقابت های جذاب تر در لیگ برتر فوتبال در این رابطه حتما باید نقش باشگاه ها پرنگ بشود.    انتهای پیام ,
سرمربی پیکان که با این تیم موفق به صعود به لیگ برتر شده بود، برای فصل آینده هدایت خونه به خونه بابل را بر عهده گرفت.    به گزارش ایسنا، حسین مرزبان که در سال 95-94 سرمربی پیکان بود و با این تیم توانست مجوز صعود به لیگ برتر را به دست بیاورد، به یکباره تغییر مسیر داد و به جای هدایت پیکان در لیگ برتر، فصل آینده سرمربی‌گری خونه به خونه بابل در لیگ یک را بر عهده خواهد داشت.    خونه به خونه در لیگ دسته یک اخیر در ابتدا اکبر میثاقیان را به عنوان سرمربی انتخاب کرد و پس از آن با حمید درخشان نتوانست به لیگ برتر صعود کند. آن‌ها جزو تیم‌های متمول لیگ یک به حساب می‌آیند.    انتهای پیام ,
مدیرعامل بانک کشاورزی، طی پیامی سالروز آزادسازی خرمشهر را تبریک گفت.  به گزارش سرویس بازار ایسنا، در پیام مرتضی شهیدزاده رییس هیئت مدیره و مدیرعامل بانک کشاورزی می‌خوانیم: سوم خرداد یکی از خاطره‌انگیزترین و زیباترین روزها در حافظه تاریخی مردم شریف و قهرمان ایران اسلامی است. این روز یادآور فتح‌الفتوح رزمندگان اسلام است که در فرمایش قاطع بنیان‌گذار انقلاب اسلامی با جمله طلایی خرمشهر را خدا آزاد کرد وصف شده، برآمده از نیت خالص و پاک ایثارگران طریق حق است؛ روز سوم خرداد روزی است که ملت ایران نشان داد در کنار هم بودن، مشارکت در امور و گوش دادن به فرمان ولی امر، راه‌گشای همه درهای بسته و کلید نجات و سعادت است.  در این پیام آمده است: سالروز آزاد سازی خرمشهر، روز مقاومت، ایثار و پیروزی است؛ روزی است که خون پاک شهیدان نظام مقدس اسلامی بر شمشیر اهریمنی دشمنان پیروز و به عنوان برگ زرینی در تاریخ هشت ساله دفاع دلیرانه و مقدس مردم ایران ثبت و ضبط شد. بی‌شک پیروزی حق بر باطل، درس شیرین ایثار و مقاومت است و صد البته برای این پیروزی باید هزینه‌های سنگینی داد و همان طور که امام راحل(ره) فرمودند حتی اگر تنها شدیم نهراسیم و ایستادگی کنیم.  در ادامه این پیام می‌خوانیم: امروز و در سالگرد پیروزی بزرگ ایرانیان که طنین خرمشهر آزاد شد... را هنوز در گوش خود می‌شنوند، رجاء واثق حاصل است که صبر و انتظار برای فرج حضرت قائم(عج) و دعا برای تعجیل در این امر، یکی از شیرین‌ترین عبادات است. ما عمیقا معتقدیم که صبر عصاره ایثار و مقاومت است و ایستادگی توام با صبر می‌تواند توکل را به ثمر بنشاند و پیروزی حق بر باطل را به ارمغان بیاورد؛ سوم خرداد، مزد مقاومت و انتظار است و هم‌زمانی این رویداد تاریخی با زادروز منجی عالم بشریت حضرت مهدی موعود (عج) نیز شاید گواهی بر این باور مقدس شیعیان باشد که مزد انتظار فرج را نیز ان‌شاءالله و به اذن خدا خواهند گرفت.  همچنین در این پیام آمده است: وظیفه امروز ما در سال اقتصاد مقاومتی، اقدام و عمل، عمل به درس‌هایی است که از سوم خرداد گرفته‌ایم؛ توکل به خدا، خودباوری، مدیریت جهادی، همبستگی در سطح مسئولان، تکیه نکردن به دشمنان درس‌هایی ارزشمند از مکتب ایثار و مقاومت است و امروز بیش از هر زمان دیگری به اجرایی‌شدن آن‌ها نیازمندیم؛ یقیناً کارکنان بانک کشاورزی نیز همچون گذشته با اتکا به آموزه‌های حماسه سوم خرداد، تمام تلاش خود را برای ارتقای بخش کشاورزی به کار خواهند بست و در تحقق اهداف اقتصاد مقاومتی که مهمترین آن فعالیت اقتصادی با هدف حفظ منابع پایه، تولید ارزش افزوده و کمک به حل مشکل رکود اقتصادی است نقش اساسی ایفا خواهند کرد.  انتهای پیام ,
روز ولادت حضرت مهدی موعود یک عید حقیقی برای همه افراد بشر است. کسانی که با مشاهده ناملایمات در طول حیات خود و در هر نقطه‌ای از عالم و حتی در هر نقطه‌ای از تاریخ مصیبتی تحمل کردند در مثل چنین روزی احساس شادمانی و امید و نشاط کرده‌اند.    این ولادت بزرگ و این حقیقت عظیم متعلق به یک ملت و یک زمان خاص نیست، بلکه متعلق به بشریت است.    به گزارش خبرنگار دین و اندیشه خبرگزاری دانشجویان ایران(ایسنا)، حجّت بن‌الحسن المهدی(عج) آخرین خلیفه خدا در روی زمین؛ در سحرگاه روز جمعه نیمه شعبان سال 255 یا 256 (ه .ق) در شهر سامرّا و در عصر خلافت معتمد عباسی چشم به جهان گشودند. نام آن حضرت محمد و کنیه‌اش ابوالقاسم است.    در روایات فراوان، از پیامبر اکرم(صلی الله علیه وآله وسلَّم) نقل شده است که مردی از خاندان او به نام حضرت مهدی(عج) قیام خواهد کرد و بنیان ستم را واژگون خواهد ساخت. فرمانروایان ستمگر عباسی با اطلاع از این روایت در پی آن بودند که در همان ابتدای ولادت امام مهدی(عج) او را به قتل رسانند. بنابراین از زمان امام جواد(علیه السلام)، زندگی امامان معصوم(علیهم السلام) با محدودیت‌های بیشتری همراه شدت و در زمان امام حسن عسکری(علیه السلام) به اوج خود رسید به گونه‌ای که کمترین رفت وآمد به خانه آن بزرگوار از نظر دستگاه حکومت، مخفی نبود.    پیداست در چنین شرایطی باید تولد آخرین حجت حق و موعود الهی در پنهانی و به دور از چشم دیگران می‌بود. به همین دلیل حتی نزدیکان امام یازدهم از جریان ولادت امام مهدی(عج) بی اطلاع بودند و تا چند ساعت پیش از تولد نیز، نشانه‌های بارداری در نرجس خاتون مادر بزرگوار امام دوازدهم دیده نشد.     جریان ولادت حضرت مهدی(عج)     حکیمه خاتون عمّه حضرت امام عسکری(ع) می‌فرمایند: روزی حضرت عسکری(ع) مرا خواست و فرمود: عمّه امشب نزد ما بمان، در این شب فرخنده فرزند مبارکی در منزل ما به دنیا می‌آید که حجّت خدا در روی زمین است. حکیمه می‌گوید: عرض کردم مادر این فرزند کیست؟ فرمودند: نرجس. عرض کردم فدایت شوم در او نشانی از حمل نیست حضرت فرمودند: عمه جان هنگام سپیده دم صبح اثر حمل در او ظاهر خواهد شد؛ زیرا نرجس مانند موسی تا زمان تولّد فرزندش نشانی از حمل در او دیده نمی‌شود. در همان شب مقارن طلوع فجر، آن مولود مسعود قدم به عرصه وجود نهاد و نوید حاکمیّت نهایی صالحان و مستضعفان را به جهانیان داد.    برخی می‌گویند: خبر ولادت حضرت مهدی (عج) تنها از حکیمه نقل شده است در حالی که این چنین نیست، بلکه عده زیادی از اصحاب امام عسکری (ع) و دیگران از ولادت امام زمان (عج) خبر داده‌اند و برخی نیز آن حضرت را در غیبت صغرا یا کبرا دیده‌اند. که به برخی از آن‌ها از زبان ائمه (ع) و برخی از یاران ائمه (ع) اشاره می‌کنیم:    احمد بن محمد می‌گوید: بعد از کشته شدن زبیری نامه‌ای از امام عسکری (ع) به دستم رسید که در آن نوشته شده بود: این جزای کسی است که بر خدا و اولیایش افترا ببندد و گمان کند که می‌تواند بدون جانشین، مرا بکشد و قدرت خدا را چگونه دیده است. آن‌گاه می‌گوید: فرزندی برای آن حضرت در سال 255 زاییده شد که اسم ایشان را محمد گذاشت.    معاویه بن حکیم و محمد بن ایوب بن نوح و محمد بن عثمان عمری می‌گویند: امام عسکری (ع) در منزل خود فرزندش را بر ما که 40 نفر بودیم عرضه داشت و فرمود: این امام شما بعد از من و جانشین من بر شماست، او را اطاعت کنید و بعد از من و جانشین من بر شماست، او را اطاعت کنید و بعد از من متفرق نشوید...    پیامبر اکرم(ص) و امامان معصوم(ع) نیز از سال‌ها قبل بشارت تولد حضرت مهدی(ع) را داده بودند، همان که بساط ظلم و ستم و حکومت جبّاران را درهم خواهد پیچید و زمین را پر از عدل و داد خواهد ساخت. از آنجا که تولد این مولود مبارک برای حکومت حاکمان ستمگر تهدید بزرگی بود، آنها درصدد برآمدند تا این نور الهی را به هر شکل ممکن خاموش سازند؛ از این رو خانه حضرت عسکری(ع) را زیر نظر گرفتند و جاسوسانی را تعیین کردند که اگر فرزند پسری را در خانه آن حضرت دیدند گزارش داده و یا از بین ببرند. علی رغم همه این کارها چون مشیت الهی بر تداوم امامت و نور هدایت تعلق گرفته بود، خداوند درباره حضرت مهدی(عج) همان کار را کرد که درباره حضرت موسی(ع) کرده بود، یعنی به اراده خویش دوران بارداری مادر او را پنهان ساخت.     خبر رسول خدا از ولادت     ابن عباس از رسول خدا نقل کرده که فرمود: خداوند تبارک و تعالی توجهی بر زمین کرد و مرا انتخاب نمود و من را نبی قرار داد سپس بار دوم توجهی کرد و علی را از روی زمین انتخاب نمود و او را امام (ع) قرار داد و مرا امر نمود که او را برادر و ولی و وصی و خلیفه و وزیر خود قرار دهم، پس علی از من و من از علی‌ام، او شوهر دختر من و پدر دو نوه‌ام حسن و حسین است. آگاه باشید! که خداوند تبارک و تعالی من و آنان را حجت‌هایی بر بندگانش قرار داده است و از صلب حسین امامانی قرار داد که به امر من قیام کرده و وصیت مرا حفظ خواهند نمود. نهمین از آن‌ها قائم اهل بیت من و مهدی امت من است و شبیه‌ترین مردم به من در شمایل و اقوال و افعال است و بعد از غیبت طولانی و حیرت گمراه کننده ظهور می‌کند.     خبر حضرت علی(ع) از ولادت     اصبغ بن نباته می‌گوید: خدمت امیرالمومنین رسیدم دیدم که در فکر فرو رفته و با چوب دستی بر زمین می‌زند. عرض کردم: ای امیرالمومنین (ع) چه شده که شما را متفکر می‌بینم و چوب در زمین فرو می‌برید. آیا در آن رغبتی پیدا کرده‌اید؟ حضرت فرمود: نه به خدا سوگند، من حتی یک روز به زمین و دنیا رغبت ننمودم، ولی در مولودی فکر می‌کردم که از پشت من است، او یازدهمین فرد از اولاد من است. او مهدی‌ای است که زمین را پر از عدل خواهد کرد آن گونه که از جور و ظلم پر شده باشد. از برای او حیرت و غیبتی است که اقوامی در آن گمراه و گروهی نیز در آن هدایت می‌یابند.     خبر امام رضا (ع) از ولادت     حسین بن خالد در حدیثی می‌گوید: به امام رضا (ع) عرض شد: قائم از شما اهل بیت کیست؟ حضرت فرمود:‌ چهارمین از اولادم، فرزند بهترین زنان،‌ خداوند به واسطه او زمین را از هرگونه ظلم و جور پاک و مقدس خواهد کرد و او کسی است که مردم در ولادتش شک کنند و او کسی است که قبل از خروجش غیبت خواهد نمود.     خبر امام جواد(ع) از ولادت     صدوق به سندش از صقر بن ابی دلف نقل کرده که از امام جواد (ع) شنیدم که می‌فرمود: امامِ (ع) بعد از من فرزندم علی است، امر او امر من و قول او قول من و طاعت او طاعت من است و امامِ (ره) بعد از او فرزندش حسن است. امر او امر پدرش، و قول او قول پدرش و طاعت او طاعت پدرش می‌باشد. آن گاه ساکت شد. عرض کردم: ای فرزند رسول خدا ! امام بعد از حسن کیست؟ امام گریه شدیدی کرد، سپس فرمود:‌ همانا بعد از حسن فرزندش قائم به حق منتظر است.     خبر امام هادی (ع) از ولادت     صقر بن ابی دلف می‌گوید:‌ از امام هادی (ع) شنیدم که می‌فرمود:‌ امامِ (ع) بعد از من حسن و بعد از حسن فرزندش قائم است، کسی که زمین را پر از عدل و داد خواهد کرد آن گونه که پر از ظلم و جور شده باشد.     خبر امام عسکری از ولادت     در روایات زیادی از امام عسکری (ع) به این موضوع اشاره شده است: موسی بن جعفر بن وهب بغدادی می‌گوید: از امام عسکری (ع) شنیدیم که می‌فرمود: گویا شما را می‌بینم که بعد از من در جانشین من اختلاف خواهید نمود. آگاه باشید! همانا کسی که اقرار به امامان بعد از رسول خدا کند ولی منکر فرزندم باشد، همانند کسی است که اقرار به جمیع انبیا و رسولان داشته باشد ولی نبوت رسول خدا (ع) را انکار کند.    احمد بن اسحاق می‌گوید:‌ از امام حسن عسکری (ع) شنیدم که می‌فرمود: ستایش مخصوص خداوندی است که مرا از دنیا خارج نکرد تا اینکه جانشین بعد از مرا به من نشان داد. او شبیه‌ترین مردم به رسول خدا (ص) از حیث خلقت و اخلاق است.       دوران زندگی حضرت مهدی (عج)را به سه دوره تقسیم می‌کنند     دوره اوّل از زمان تولد تا سال 260 ه.ق که مصادف با سال شهادت امام عسکری(ع) است.    دوره دوم از سال 260 تا سال 329 ه .ق که دوره غیبت صغرا نامیده می‌شود.    دوره سوم که معروف به دوره غیبت کبراست از سال 329 ه.ق آغاز شده و تاکنون نیز ادامه دارد و تا هر زمان که خداوند مصلحت بدانند، ادامه خواهد یافت.     اثر معنوی اعتقاد به مهدویت     قضیه ولادت آن بزرگوار و اعتقاد به این حقیقت آثار عظیمی دارد؛ اوّل از جهت معنوی و روحی و تقرّب الی اللّه و نیز تکامل فردی انسان است. کسی که اعتقاد به این مسأله دارد چون با مرکز تفضّلات الهی و نقطه اصلی و کانون شعاع رحمت حق یک رابطه روحی برقرار می‌کند، توفیق بیشتری برای برخورداری از وسایل عروج روحی و تقرب الی اللّه دارد. به همین خاطر اهل معنی و باطن در توسلات معنوی خود این بزرگوار را مورد توجه و نظر دایمی قرار می‌دهند و به آن حضرت توسل می‌جویند و توجه می‌کنند. نفس پیوند قلبی و تذکر و توجّه روحی به آن مظهر رحمت و قدرت و عدل حق تعالی انسان را عروج و رشد می‌دهد و وسیله پیشرفت انسان را (روحا و معنا) فراهم می‌کند.     لزوم زمینه سازی برای ظهور مهدی(ع)     چه علتی داشت که بسیاری از انبیای بزرگ اولوالعزم آمدند و نتوانستند دنیا را از بدی‌ها پاک و پیراسته کنند؟ زیرا زمینه‌ها آماده نبود. چرا امیرالمؤمنین علی بن ابیطالب(ع) در زمان خودش با آن قدرت الهی با آن علم متصل به معدن الهی نتوانست ریشه بدی را بخشکاند؟... چون زمینه نامساعد بود، زمینه را نامساعد کرده بودند، زمینه را زمینه دنیاطلبی کرده بودند... اگر امام زمان(عج) نیز در یک دنیای بدون آمادگی تشریف بیاورند، همان خواهد شد؛ باید آمادگی باشد.     منبع:    کتاب سلسله مباحث مهدویت    انتهای پیام   ,
رئیس حزب اپوزیسیون حامی کردهای ترکیه موسوم به دموکراتیک خلق ابراز امیدواری کرد دادگاه قانون اساسی اقدامی را که مصونیت از مجازات برخی نمایندگان پارلمان این حزب را از آن‌ها می‌گیرد، باطل کند.    به گزارش خبرگزاری دانشجویان ایران (ایسنا)، به نوشته روزنامه حریت، پارلمان ترکیه روز جمعه لایحه لغو مصونیت از مجازات 138 نماینده پارلمانی را که با اتهامات کیفری مواجه‌اند تایید و راه را برای آغاز روندهای قانونی علیه آن‌ها هموار کرد. برای آنکه این لایحه تبدیل به قانون شود همچنان نیازمند تاییده نهایی رجب طیب اردوغان، رئیس‌جمهوری ترکیه است.    اما صلاح‌الدین دمیرتاش، یکی از رهبران حزب دموکراتیک خلق به خبرنگاران گفت: تلاش می‌کنیم تا دادگاه قانون اساسی جلسه‌ای در خصوص این مساله برگزار کند. ما به حمایت 52 نماینده دیگر برای ارائه درخواست باطل کردن این لایحه به دادگاه قانون اساسی نیازمندیم. اگر 52 نماینده در پارلمان وجود دارندکه با کودتا مخالف هستند، بیایند و درخواست ما را امضا کنند.    دمیرتاش ادامه داد: هنگامی که نمایندگان پارلمان در چند روز آتی شروع به امضای این درخواست کنند، شاهد حضور 52 فرد شجاع و دلیر در پارلمان خواهیم بود.    برای آنکه دادگاه قانون اساسی به این درخواست رسیدگی کند، باید دست‌کم 110 نماینده پارلمان این درخواست را امضا کنند. اسماعیل قهرمان، رئیس پارلمان ترکیه اعلام کرد برنامه رفع مصونیت از مجازات برخی نمایندگان با 376 رای موافق و 140 رای مخالف تصویب شد.    حزب حاکم عدالت و توسعه با 316 کرسی در پارلمان و حزب اپوزیسیون حرکت‌ ملی‌گرا با 40 کرسی در پارلمان از این لایحه حمایت کردند.  به گفته دمیرتاش گفت، برخی از نمایندگان حزب اپوزیسیون مردم جمهوری‌خواه نیز از این لایحه حمایت کردند.    از 138 نماینده‌ای که با اتهامات کیفری مواجه هستند و ممکن است براساس این برنامه معافیت از مجازات خود را از دست دهند، 27 تن متعلق به حزب حاکم عدالت و توسعه، 51 تن از حزب اپوزیسیون مردم جمهوری‌خواه، 50 تن از حزب اپوزیسیون دموکراتیک خلق، 9 تن از حزب حرکت ملی‌گرا و یک نماینده مستقل از آنکارا هستند.    انتهای پیام ,
سرپرست اداره میراث‌ فرهنگی، صنایع‌ دستی و گردشگری شهرستان میامی گفت: نهمین جشنواره سفر به دشت شقایق‌های کالپوش با استقبال گردشگران برگزار شد.    به گزارش ایسنا، محمدصادق رضویان اظهار کرد: این جشنواره 31 اردیبهشت‌ماه، با حضور گردشگران، علاقه‌مندان و جمعی از مدیران ارشد استان از جمله استاندار سمنان، مدیرکل میراث فرهنگی، صنایع دستی و گردشگری استان و مدیرکل اداره ورزش و جوانان برگزار شد و هدف از آن، آشنا کردن گردشگران با جاذبه‌های طبیعی شهرستان میامی، بویژه مناطق نمونه گردشگری بود.    او ادامه داد: بازدید از مناطق نمونه گردشگری دشت شقایق، جنگل دشت شاد، جنگل و آبشار نام نیک و دیگر جاذبه‌های طبیعی منطقه، اجرای موسیقی محلی، چوب بازی و ... از جمله برنامه‌های این جشنواره بود.    رضوی اضافه کرد: عرضه صنایع دستی و محصولات محلی شهرستان میامی از جمله دوغ، کشک و ... در غرفه‌های عرضه سوغات از دیگر برنامه‌های این جشنواره بود.    بخش کالپوش در فاصله 140 کیلومتری شمال شهر میامی قرار دارد. این منطقه سرسبز و خوش آب‌وهوا با 14 هزار هکتار جنگل، 30 هزار هکتار مرتع و 34 هزار هکتار مزارع زیرکشت با بارندگی کافی و اراضی مستعد برای کشاورزی و جنگل‌داری، در فصل بهار با دشت‌های مملو از گل شقایق، در شهریور ماه با گل‌های آفتابگردان و با مناظر زیبا پذیرای گردشگران است.    قرار گرفتن در مجاورت پناهگاه حیات‌وحش خوش‌ییلاق و پارک ملی گلستان از دیگر قابلیت‌های گردشگری این منطقه است.    راه فرعی میامی به کالپوش مسیر دسترسی به این منطقه است. جنگل‌ها و دیم‌زارهای منطقه کالپوش در حوزه استحفاظی استان سمنان و آبریز شمالی کشور (حوزه آبریز سد گلستان) واقع شده‌اند.    انتهای پیام   ,
یک نظرسنجی که نتایج آن امروز (شنبه) منتشر شده نشان داد که محبوبیت نخست‌وزیر استرالیا در حالی که نزدیک به یک ماه تا انتخابات این کشور باقی مانده، کاهش پیدا کرده است.    به گزارش خبرگزاری دانشجویان ایران (ایسنا)، به نقل از خبرگزاری رویترز، نظرسنجی انجام شده از سوی موسسه ایپسوس نشان داد، دولت محافظه‌کار مایکل ترنبول، نخست وزیر استرالیا رقابتی شانه به شانه با حزب چپ میانه‌روی کارگر دارد. طبق این نظرسنجی دولت محافظه‌کار ترنبول از حمایت 51 درصدی برخوردار بوده و حزب کارگر نیز حمایت 49 درصدی دارد.  با این حال بر اساس این نظرسنجی محبوبیت خود ترنبول به عنوان نخست وزیر استرالیا به میزان چهار درصد کاهش نشان داده و به 47 درصد رسیده است. با این وجود محبوبیت ترنبول همچنان از محبوبیت بیل شورتن، رهبر اپوزیسیون استرالیا و رقیب وی که تنها 30 درصد محبوبیت دارد، بالاتر است.  قرار است در دوم ژوئیه استرالیایی‌ها بعد از کمپین انتخاباتی که به شکل غیر عادی 74 روز به طول خواهد انجامید، در انتخابات سراسری شرکت کنند.  ترنبول در دولت ائتلافی تحت رهبری حزب لیبرال استرالیا یک میانه رو شناخته می‌شود. با این حال وی از زمانی که توانست تونی ابوت، نخست وزیر پیشین استرالیا و رقیب راستگرایش را در یک کودتای درون حزبی در ماه سپتامبر گذشته شکست دهد، محبوبیت بالایی پیدا کرد.  انتخابات استرالیا در حالی برگزار خواهد شد که دولت این کشور شدیدا تلاش دارد تا مجدد توازن اقتصادی‌اش را برقرار کند. اقتصاد استرالیا که نسبتا از تبعات بحران مالی جهانی مصون مانده در سال های اخیر نشانه هایی از رکود را پیدا کرده است.  مسائل اقتصادی مثل مالیات و هزینه های آموزش و بهداشت و درمان در کمپین‌های انتخاباتی بیشترین مانور را داشته و در مرحله بعدی نیز مساله پرمناقشه پناهجویان و حفاظت از مرزها مطرح بوده است.  در صورتی که ترنبول در انتخابات دوم ژوئیه شکست بخورد این برای پنجمین بار از سال 2010 به بعد است که استرالیا شاهد تغییر نخست وزیر خواهد بود.  انتهای پیام   ,
بیمارستان امام‌حسین(ع) زنجان گواهی‌نامه اعتبار بخشی ملی درجه یک را از مرکز نظارت و اعتبار بخشی امور درمان وزارت بهداشت دریافت کرد.     به گزارش گروه دریافت خبر خبرگزاری دانشجویان ایران(ایسنا)، منطقه زنجان، بر اساس این گزارش این مرکز درمانی در سال 95 موظف به رعایت تعرفه هیئت وزیران حسب نوع فعالیت و اعتباربخشی با درجه یک خواهد بود.    رئیس بیمارستان امام‌حسین(ع) زنجان، در این‌باره اظهار کرد: اعتباربخشی تنها به وضع استانداردها نمی‌پردازد، بلکه دارای ابعاد تحلیلی، مشاوره‌ای و بهبودی است.    مرتضوی، موضوعات پزشکی مبتنی بر شواهد، تضمین کیفیت، اخلاق پزشکی و کاهش خطای پزشکی را از فرآیندهای کلیدی اعتباربخشی دانست و گفت: حفظ ایمنی بیمار بخشی از فرآیند تعریف اعتباربخشی در این بیمارستان است.    رئیس بزرگ‌ترین مرکز درمانی تأمین‌اجتماعی در زنجان افزود: خط‌مشی مراقبت‌های سلامت، تمرکز بر روی اصول بنیادی برای یکپارچه کردن توسعه سیستم بهداشت و درمان و پویا کردن آن، اساس اعتباربخشی را تشکیل می‌دهد.    مرتضوی، پشتیبانی مدیریت درمان استان و کارشناسان ستادی را در اخذ این گواهی‌نامه موثر دانست و خاطرنشان کرد: با تلاش‌های شبانه‌روزی و همت عموم کارکنان بخش‌های مختلف این بیمارستان، توانستیم با رعایت ضوابط، استانداردها و الزامات اعتباربخشی به این مهم نائل آئیم.    انتهای پیام ,
مهاجم رومانیایی و پیشین چلسی و یوونتوس پس از اینکه فهمید جایی در ترکیب زردپوشان برای یورو 2016 ندارد، از فوتبال خداحافظی کرد.    به گزارش ایسنا و به نقل از یورو اسپورت، آدرین موتو که با یوونتوس به قهرمانی در کالچو رسید، در 37 سالگی از فوتبال خداحافظی کرد. این بازیکن که طی 77 بازی ملی برای رومانی موفق شده بود 36 گل به ثمر برساند، در یورو 2000 و یورو 2008 برای تیم ملی کشورش به میدان رفت و این اواخر تلاش زیادی کرد تا هر طور شده سومین یورو را نیز تجربه کند ولی از ترکیب رومانی خط خورد تا او نیز از فوتبال خداحافظی کند.    موتو که سابقه بازی در تیم هایی چون اینتر، چلسی، یوونتوس و فیورنتینا را دارد، در مجموع 161 گل در 437 بازی به ثمر رساند و دو بار قهرمانی در لیگ ایتالیا را تجربه کرد. او در فصل اولی که ژوزه مورینیو هدایت چلسی را بر عهده گرفت توسط این مربی به دلیل مصرف کوکائین اخراج شد و از آن زمان تاکنون دل خوشی از مربی پرتغالی نداشته و معتقد است مورینیو باعث شد دوران فوتبال او در چلسی پربار نشود.    رومانی یکی از تیم‌هایی است که توانسته به یورو 2016 صعود کند و در دیدار افتتاحیه یورو باید برابر فرانسه در گروه نخست به میدان برود.    انتهای پیام ,
جلسه ارائه کرسی نظریه پردازی با عنوان آموزش زبان‌های خارجی غیرانگلیسی در مدارس ایران؛ چرا و چگونه توسط دکتر رضا مراد صحرایی 3 خرداد ماه در محل دانشکده ادبیات فارسی و زبان‌های خارجی برگزار می‌شود.   به گزارش سرویس دانشگاهی ایسنا، این کرسی که توسط دکتر صحرائی دانشیار گروه آموزش زبان‌شناسی و آموزش زبان فارسی به خارجیان برگزار می‌شود و دکتر نجمه شبیری مدیر گروه آموزشی زبان اسپانیایی دانشگاه علامه طباطبائی و دکتر محمد حسین آیتی عضو هیأت علمی دانشگاه علوم پزشکی تهران این کرسی را مورد بررسی و نقد قرار خواهند داد.    به گزارش روابط عمومی دانشگاه علامه طباطبایی، ارائه این کرسی 3 خرداد ماه سال جاری از ساعت 10 الی 12 در محل سالن شهید مطهری دانشکده ادبیات فارسی و زبان‌های خارجی برگزار خواهد شد.    انتهای پیام ,
وزیر دفاع ژاپن امروز (شنبه) در پی دستگیری یک نظامی آمریکایی به اتهام دست داشتن در قتل یک زن ژاپنی در جزیره اوکیناوا به این جزیره سفر کرد تا نزد فرمانده پایگاه نظامی آمریکا در اوکیناوا رسما اعتراض کند.  به گزارش خبرگزاری دانشجویان ایران (ایسنا)، به نقل از خبرگزاری فرانسه، این سفر گن ناکاتانی، وزیر دفاع ژاپن به جزیره اوکیناوا چند روز قبل از سفر مهم باراک اوباما، رئیس جمهوری آمریکا به ژاپن انجام شده است.  ناکاتانی براساس گزارش تلویزیون ژاپن خطاب به ژنرال لارنس نیکلسون، فرماندهی این پایگاه آمریکایی گفته است: من قصد تحویل یک پیام به منظور ابلاغ تاسف شدید و در عین حال اعتراض را دارم؛ همچنین نیکلسون نیز در این دیدار به ناکاتانی گفت: ما صمیمانه ترین تسلیت و دعای خود را به خانواده این زن کشته شده اعلام می‌کنیم.  این در حالی است که پلیس اوکیناوا روز پنج شنبه کنک فرانکلی شینزاتو، دریادار سابق ارتش آمریکا و یکی از کارکنان پایگاه هوایی پادنا در این جزیره را به اتهام آنچه که دور انداختن‌ جسد یک زن ژاپنی به نام رینا شیمابوکورو اعلام شده دستگیر کرد.  این مرد آمریکایی براساس گزارش‌ها اعتراف کرده که این دختر 20 ساله ژاپنی را هدف تجاوز قرار داده و او را به قتل رسانده است. روز جمعه شینزو آبه، نخست وزیر ژاپن بعد از دستگیری این نظامی آمریکایی نسبت به این قتل ابراز انزجار کرده و فومیو کیشیدا، وزیر خارجه ژاپن نیز برای اعتراض اقدام به احضار کارولین کندی، سفیر آمریکا در این کشور کرد.  این درحالی است که باراک اوباما، رئیس جمهوری آمریکا قرار است چند روز دیگر برای شرکت در اجلاس دو روزه گروه هفت به ژاپن سفر کند.    انتهای پیام ,
تکیه نو دوشنبه‌ای (اصطبار) به عنوان یکی از آثار تاریخی محله دوشنبه‌ای گرگان، مرمت و بهسازی شد.    به گزارش ایسنا، در راستای طرح پایلوت بازآفرینی بافت تاریخی گرگان و با هدف احیای بناهای تاریخی در حال تخریب و همچنین تجدید حیات کالبدی و بازگشت بناهای با هویت به زندگی شهری، تکیه تاریخی واقع در محله دوشنبه‌ای گرگان مرمت و بهسازی شد.    عملیات اجرایی این پروژه از خردادماه 94 و با تامین اعتبار از محل پروژه‌های عمرانی شرکت عمران و بهسازی شهری ایران آغاز شد. این پروژه با برنامه‌ریزی هیأت عامل عمران و بهسازی شهری ایران در استان گلستان، با طراحی و نظارت دفتر بهسازی و احیای بافت تاریخی گرگان و همچنین همراهی و همکاری اداره کل راه و شهرسازی استان گلستان پس از هشت ماه به پایان رسید.    تکیه اصطبار از نظر موقعیت جغرافیایی در ضلع شمالی محله دوشنبه‌ای، از محله‌های بافت تاریخی گرگان واقع شده و دارای دو طبقه است. این بنا 120 متر مربع زیربنا و 140 سال قدمت دارد که مالکیت آن برای عزاداری حضرت اباعبدالله وقف شده است. نوع سازه این اثر، دیوار باربر آجری است و در طبقه تحتانی آن مطبخ و مغازه قرار دارد که این مغازه نیز در ایام محرم کارکرد تکیه پیدا می‌کند.    از خصوصیات مهم این تکیه قرار گرفتن داخل مجموعه‌ای مسکونی و ارتباط مستقیم آن به داخل خانه است، به نحوی که در ضلع شمالی تکیه حیاط منزل مسکونی و در ضلع غربی حیاط، سه اتاق سه‌دری قرار دارد.    روی ستون باربر سقف این تکیه که از جنس چوب است، اشعار و عبارت‌هایی مانند یا حسین مظلوم خطاطی شده است. آسمانه تکیه نو به سبک پوشش‌های دوره قاجار است و سه شیبه یا سه ترک اجرا شده است.    در تکیه نو به دلیل اطلاع نداشتن متولیان از ارزش تاریخی و نبود نظارت بر تغییرات اعمال‌شده در آن، مداخلات نامناسب و ناهمگون در بازشوها، خمش تیرها و رطوبت خسارت‌های جدی به بنا وارد شده است. همچنین سال گذشته الحاقات نامأنوسی در پلکان ورودی و طبقه فوقانی رخ داده بود که سیمای تکیه را بسیار مخدوش کرده بود.    برای اجرای فاز اول مرمت و بهسازی تکیه اصطبار، علاوه بر آواربرداری و حمل نخاله، بخش‌هایی از آن اندودزدایی شد و الحاقات بنا هم پاکسازی شد. پس از این مرحله اقدامات تقویت پی و استحکام بخشی بنا مرمت دیوارها و جرزها، الوارریزی و اجرای سقف سفالین چوبی و کف و تیرک‌های چوبی تکیه فوقانی انجام شد و همزمان با بندکشی و سفیدکاری بدنه، تاسیسات پیش‌بینی شده نیز اجرایی شد.    از مصالحی که برای مرمت تکیه اصطبار استفاده شد می‌توان به سنگ قلوه، آهک، آجر سنتی، آجر 20 سانتی و چوب نراد روسی اشاره کرد. در اجرای این پروژه بیش از پنج‌هزار نفرساعت نیروی کار صرف شد. از نکات برجسته مرمت این بنا، استحکام‌بخشی و مرمت خطوط و خوشنویسی در زیر پیش‌آمدگی بود که برای اولین بار در منطقه انجام شد.    پروژه مرمت و بهسازی تکیه نو دوشنبه‌ای از محل اعتبارات ملی شرکت عمران و بهسازی شهری ایران در قالب طرح محرم تا محرم و با همیاری و مشارکت مالی بخش خصوصی و دفتر بهسازی و احیای بافت تاریخی گرگان انجام شد.    بافت تاریخی گرگان با مساحت 130 هکتار نخستین بافت ثبت‌شده در کشور است که تکایا، خانه‌ها و مجموعه‌های تاریخی ارزشمند بسیاری دارد.    انتهای پیام   ,
‌نماینده ولی فقیه در آذربایجان‌شرقی گفت: در راستای اعتقاد به اصل ولایت‌فقیه، مجاهدان ما در طول هشت سال دفاع مقدس، با اقتدار جنگیده و پیروز شدند و همچنین امروز نیز پیروزی نهایی در عراق و سوریه نزدیک بوده و به‌زودی نصیب رزمندگان می‌شود.    به گزارش خبرنگار خبرگزاری دانشجویان ایران(ایسنا)، منطقه آذربایجان‌شرقی، آیت‌الله محسن مجتهد شبستری در آیین اختتامیه نخستین همایش ملی فرهنگ و سبک زندگی شهدا‌، ضمن تبریک فرارسیدن نیمه‌ی شعبان، اظهار کرد: فرهنگ شهدا، فرهنگی است که پایان آن پیروزی و یا رسیدن به عند‌الله است.    وی افزود: در وصیت‌نامه‌های شهداء نیز همواره با جمله یا پیروزی و یا زیارت خدا مواجه می‌شویم، از این‌رو جهاد در راه خدا و شهادت، بالاترین نیکی است.    وی با بیان اینکه فدا کردن جان در راه خداوند بالاترین سخاوت است، اظهار کرد: بذل النفس بالاترین نوع سخاوت است و بسیار متفاوت‌تر از بخشش مال است.    نماینده ولی ‌فقیه در استان، با بیان اینکه فرهنگ شهدا، فرهنگ مقدسی است تاکید کرد: فرهنگ شهدا‌، فرهنگ احکام اسلام است و شهدای ما برای پیاده کردن احکام اسلام و آموزه‌های دینی جان خود را فدا کردند.    ‌وی با بیان اینکه شهید، از آرزوها و خواسته‌های شخصی خود می‌گذرد تا مردم کشورش در آرامش و امنیت زندگی کنند، بیان کرد: اگر روح دین و شهادت طلبی در وجود انسان‌ها تزریق شود و افراد بر این عقیده محکم باشند، جلوی رانت‌خواری، غصب اموال جامعه، آزار و اذیت و جنگ و دیگر مفاسد جامعه گرفته می‌شود.    آیت‌الله مجتهد شبستری با اشاره به نام‌گذاری عنوان همایش، یادآور شد: سبک زندگی شهدا‌، همان سبکی است که در وجود مقدس حضرت خاتم‌الانبیاء و ائمه‌ی اطهار (ع) وجود داشته است.    وی با اشاره به معنای یک آیه قرآنی مبنی بر برای شما اسوه و الگو قرار دادیم اظهار کرد: هنرپیشگان غربی که درگیر فرهنگ مبتذل هستند، الگوی زنان و مردان ما نیستند، بلکه حضرت فاطمه‌ی زهرا (س) برای زنان مسلمان و حضرت علی(ع) برای مردان مسلمان الگو هستند.    نماینده ولی فقیه در آذربایجان‌شرقی، افزود: سبک زندگی شهدا‌ علاوه بر این‌که فرهنگ شرف، عفت، ایمان و تمام فضایل اخلاقی است، در یک کلام اطاعت از امر خداست که شهدا‌ به این مقام رسیدند و مصداق کلام‌الله را عملی کردند.    وی گفت: بنده از گفتن معجزات در سخنرانی‎ها خودداری می‌کنم، چرا که مطالب مهم زیاد بوده و فرصت محدود است، اما آنچه را جوانان ما باید درک کرده و یقین داشته باشند، این است که راهی که شهدا‌ و انقلابیون انتخاب کردند، راه اولیای خداست.    وی افزود: شهداء با فداکاری‌های خود هم خود را رستگار کرده و هم جامعه را به سمت رستگاری سوق می‌دهند، این شهدا‌ با هدف کسب رضایت خدا و نایب امام‌زمان(ع) قدم در این راه گذاشتند و ما نیز باید به وصیت‌ها و خواسته‌هایشان اهتمام بورزیم.    آیت الله مجتهد شبستری در توصیه‌ای به جوانان بیان کرد: امروز تعدد داوطلبان برای اعزام به سوریه و حضور در جبهه‌ی مقاومت به قدری زیاد است که دیگر ضرورتی ندارد عده‌ای زیادی در این مسیر اعلام آمادگی کنند، چرا که دشمن امروز از جنگ نرم برای نفوذ و اعمال قدرت بر جوامع اسلامی استفاده می‌کند، از این‎رو کلیه آحاد مردم و به‌خصوص جوانان باید در این حوزه در حد توان خود تلاش کنند و به مقابله با این جریان همت بگمارند.    وی گفت: برگزاری چنین همایش‌هایی در خصوص ترویج فرهنگ و سبک زندگی شهدا‌ بسیار تاثیرگذار است، اما همان‌گونه که مقام‌ معظم رهبری در امر اقتصاد به اقدام و عمل توصیه کرده‌اند در حوزه‌ی فرهنگ و سبک زندگی شهدا‌ نیز باید اقدام و عمل را سرلوحه‌ی کارهای خود قرار دهیم.    در پایان این مراسم تمبر نخستین همایش ملی فرهنگ و سبک زندگی شهدا‌ به دست آیت الله مجتهد شبستری ابطال شد.  ‌  انتهای پیام   ,
رئیس دفاتر استانی نهاد نمایندگی مقام معظم رهبری در دانشگاه‌های خوزستان ضمن توصیه جدی به دانشجویان بسیجی برای درس خواندن، گفت: العلم سلطان یعنی علم به صاحب خود اقتدار و غلبه می‌دهد، دست جامعه علمی دست برتر است؛ توجه داشته باشیم که جهاد علمی مطالبه‌ی مستقیم رهبر معظم انقلاب اسلامی است و فراموش نکنید که علم محصول تلاش، مجاهدت و خستگی‌ناپذیری است.    به گزارش خبرگزاری دانشجویان ایران (ایسنا) منطقه خوزستان، حجت‌الاسلام‌والمسلمین سید محسن شفیعی در جمع اعضای شورای بسیج دانشجویی و دانشجویان بسیجی دانشگاه آزاد اسلامی واحد امیدیه بابیان این حدیث نبوی که دو نعمت ناشناخته‌اند؛ امنیت و تندرستی و زمانی که نباشند قدرشان دانسته می‌شود، اظهار کرد: خداوند نعمت‌های فراوانی به انسان ارزانی داشته است لکن انسان مادامی‌که نعمتی دارد از توجه به داشته‌هایش غافل است تا این‌که آن نعمت از دست برود.    وی بابیان این‌که امام علی(ع) می‌فرماید قیمت و بهای انسان بهشت است و اگر کسی به کمتر از این معامله کند ضرر کرده است، ادامه داد: همه انبیاء و رهبران الهی آمدند که بگویند انسان نعمت‌هایی را که خداوند متعال به او ارزانی داشته، در چه مسیری استفاده کند. مأموریت رهبران الهی این بوده که استفاده صحیح از عمر، جوانی و داشته‌ها را به انسان یادآوری کنند. شما جوانان باید توجه داشته باشید که فرصت‌های بسیاری در اختیار دارید ولی این‌ها همیشه ماندگار نیستند.    رئیس دفاتر استانی نهاد نمایندگی مقام معظم رهبری با اشاره به این‌که این‌همه تأکید و تکرار از سوی رهبران الهی بر این موضوع به دلیل فراموشی و غفلت نوع بشر است، گفت: خیلی اوقات مشغولیات روزمره زندگی ما را از اصل غافل می‌کند. انسان‌های موفق آن‌کسانی هستند که از فرصت‌هایی که در اختیارشان است استفاده کرده‌اند.    شفیعی گفت: علامه شیخ شوشتری در پایان یکی از کتب فقهی‌اش نوشته؛ این بخش را در طیاره نوشتم هنگام برگشت از سفر حج. یعنی علامه شیخ شوشتری بخش پایانی کتاب را در هواپیما و در زمانی که ازنظر بسیاری از ما وقت مرده و بلااستفاده است، نوشته‌اند. این نگاه و استفاده از فرصت‌ها است که امروز از ایشان ده‌ها کتاب، صدها مطلب علمی و هزاران برگ نوشته به‌جا مانده است درحالی‌که چه‌بسا بسیاری از انسان‌هایی که به سن علامه رسیده‌اند و هیچ خروجی و ثمری از عمر خویش نداشته‌اند.    وی خطاب به دانشجویان با تأکید بر این‌که از فرصت جوانی که در اختیاردارید استفاده کنید، افزود: عمر سپری خواهد شد انسان بیدار باشد یا خواب گردونه روزگار به حرکت خود ادامه می‌دهد، پس برد با کسی است که از این گذر استفاده کند. این‌یک نصیحت ملال‌آور نیست بلکه یادآوری این مهم است که عمر خواهد گذشت از آن به‌خوبی و شایستگی استفاده کنید.    رئیس دفتر استانی نهاد نمایندگی مقام معظم رهبری در دانشگاه‌های خوزستان، در بخش دیگری از سخنان خود به نقش و کارکردی که دانشجویان بسیجی می‌توانند در دانشگاه ایفا کنند، اشاره کرد و گفت: اگر بسیج یک اتاق متفاوت دارد، در اتاق متفاوت بسیج بناست چه اتفاقی رخ دهد؟ در صدر اسلام وقتی فردی غریبه وارد مکه می‌شد احساس می‌کرد افرادی در این جامعه متفاوت از سایرین هستند، افرادی که راه رفتن، حرف زدن، نگاه کردن و... با سایرین تفاوتی دل‌نشین داشت؛ آن‌ها پیروان پیامبر اکرم(ص) بودند. در صدر اسلام بیشترین عامل جذب مردم به اسلام منش و سلوک پیامبر(ص) بود.    شفیعی ادامه داد: نشست، همایش، تحلیل و تفسیر، کارگاه، جزوه و... همه این‌ها میزانی از تأثیر را دارد اما مؤثر اصلی رفتار متفاوت دانشجویان بسیجی است. دو صد گفته چون نیم کردار نیست، باید به‌گونه‌ای عمل شود که مجموعه دانشجویان احساس کنند از درس و مسائل علمی تا دردها و تنگناها می‌توانند به بسیج اعتماد کنند که اگر این امر حاصل شد حضور بسیج منشأ تحرکات و آثار مبارک و غیرقابل‌انکاری خواهد بود.    وی اظهار داشت: امروز بسیج دانشجویی با ظرفیت‌های موجود در دانشگاه‌ها می‌تواند بسیار مؤثر باشد؛ مسجد در هر دانشگاه یک ظرفیت استثنایی است، مزار شهدای گمنام ظرفیتی بی‌بدیل برای فعالیت فرهنگی در دانشگاه است، این‌ها در کنار اخلاق و سلوک اجتماعی بسیجیان فرصت‌هایی هستند که می‌توان از آن‌ها بهره برد و استفاده کرد. بسیج نیرویی است که ثابت کرده می‌تواند با حداقل امکانات کارهای بزرگی را رقم بزند.    رئیس دفتر استانی نهاد نمایندگی مقام معظم رهبری در دانشگاه‌های خوزستان گفت: خداوند متعال در قرآن کریم وعده داده است ان تنصروا الله ینصرکم؛ اگر یاری خدا را می‌خواهید او را یاری کنید. این خیلی دلگرم‌کننده است چراکه خداوند به هیچ‌کس قول پشتیبانی نداده مگر آن‌کسی که دین او را یاری کند. اما چه‌طور می‌توانیم خداوند را یاری کنیم؟ هر جا زمینه‌ی حمایت از دین خدا باشد، باید وارد عمل شویم. درست است که گاهی ملاحظه می‌شود دست دشمن از ابزار و امکانات پر است اما نصرت خداوند متعال منحصر برای جبهه توحید و رهروان این مسیر است.    شفیعی افزود: رابطه علت و معلول در جهان حاکم و قاعده نظام هستی بر این است که هرکس کار کند به نتیجه می‌رسد؛ چه مؤمن و چه کافر، هرکدام گندم بکارند و به آن آب دهند، محصول برمی‌دارند لکن یک نکته وجود دارد و آن وعده نصرت الهی است که فقط به صالحان تعلق دارد. این‌که خداوند متعال به مؤمن گفته من تو را کمک می‌کنم فراتر از علت و معلول و منحصر به جبهه خداپرستان است.    وی در ادامه دانشجویان بسیجی را توصیه‌ی جدی به درس خواندن کرد و گفت: العلم سلطان یعنی علم غلبه می‌دهد و دست جامعه علمی دست برتر است. علم به صاحب خود اقتدار می‌دهد. توجه داشته باشیم که جهاد علمی مطالبه‌ی مستقیم رهبر معظم انقلاب اسلامی است و فراموش نکنید که علم محصول تلاش، مجاهدت و خستگی‌ناپذیری است. مورد دیگر که باید موردتوجه قرار گیرد اخلاق، منش و رفتار اسلامی است؛ خداوند متعال خطاب به پیامبر مکرم اسلام می‌فرماید مردم به گرد تو جمع شدند چون گشاده‌رو بودی؛ دانشجوی بسیجی در محیط دانشگاه خیرخواهی خود را نشان دهد.    رئیس دفتر استانی نهاد نمایندگی مقام معظم رهبری در دانشگاه‌های خوزستان تأکید کرد: جوانی فصل تأثیرگذاری است، باید قدر آن را دانست و تلاش کرد، کار سخت است اما شدنی، بنابراین نباید خسته شد چراکه نتیجه را خدا خواهد داد.    انتهای پیام ,
مجلس نمایندگان آمریکا با بی‌اعتنایی به اعتراضات کاخ سفید، لایحه قانون اختیارات دفاع ملی را تصویب کرد که کمک 450 میلیون دلاری به پاکستان را به خاطر ناکامی اسلام آباد در وارد عمل شدن علیه شبکه حقانی مسدود می‌کند.  به گزارش خبرگزاری دانشجویان ایران (ایسنا)، به نقل از خبرگزاری پی‌تی‌آی، لایحه قانون اختیارات دفاع ملی با 277 رای موافق و 147 رای مخالف به تصویب مجلس نمایندگان آمریکا رسید که بیانگر احساسات جدی ضد پاکستانی در بین قانون‌گذاران آمریکایی است.  بر اساس این لایحه قانونی دولت باراک اوباما، رئیس جمهور آمریکا باید پیش از آزاد کردن این کمک 450 میلیون دلاری تائید کند که پاکستان پیش شرط‌های موجود را برآورده کرده است.  در متن این لایحه قانونی آمده است: پاکستان در بازداشت و تحت پیگرد قرار دادن رهبران ارشد شبکه حقانی و عملیات‌های آنها پیشرفت‌هایی را نشان داده است. یکی از این پیش شرط‌ها این است که وزیر دفاع آمریکا به کنگره تضمین دهد که پاکستان از ارتشش یا بودجه یا تجهیزاتی که آمریکا برای آن فراهم می‌کند برای تحت پیگرد قرار دادن اقلیت‌هایی که به دنبال آزادی سیاسی یا مذهبی هستند، استفاده نمی‌کند.  لایحه قانون اختیارات دفاع ملی 2017 همچنین بر این مساله تاکید می‌کند که شکیل آفریدی یک قهرمان بین‌المللی است و دولت پاکستان باید فورا وی را از زندان آزاد کند.  لایحه قانون اختیارات دفاع ملی باید ابتدا توسط سنا تصویب و برای تبدیل شدن به یک قانون به امضای اوباما برسد.  این در حالی است که کاخ سفید اخیرا اعتراضات جدی را علیه بخش‌هایی از این لایحه مطرح کرده که شامل کمک 450 میلیون دلاری به پاکستان نیز می‌شود.  انتهای پیام ,
وزیر امور خارجه نیوزلند گفت: هفته آینده هیأتی از مقامات ارشد صنایع اصلی نیوزلند به ایران سفر می‌کنند تا با همتایان ایرانی خود مذاکراتی در زمینه کشاورزی و باغداری انجام دهند.  به گزارش خبرنگار سیاسی خارجی خبرگزاری دانشجویان ایران (ایسنا)، مورای مک‌کالی ظهر شنبه در نشست مطبوعاتی مشترک با ظریف در ساختمان شماره یک وزارت امور خارجه،‌ در ابتدا با اشاره به رفت و آمد مقامات دو کشور طی چند وقت اخیر،‌ افزود: ما وزیران خارجه متعهد هستیم که موانع موجود بر سر گسترش روابط دو کشور را از بین ببریم. در جریان سفر آقای وزیر امور خارجه به نیوزلند زمینه‌هایی برای اصلاح روابط دو کشور ایجاد شد.  وی با اشاره به سفر برخی از مقامات وزارت تجارت و کشاورزی نیوزلند به تهران در طی چند ماه گذشته، اظهار کرد: نمایندگانی از دانشگاه‌های نیوزلند به درخواست آقای ظریف جهت گسترش روابط علمی و دانشگاهی بین دو کشور پاسخ مثبت دادند و علاقه‌مند هستند که این روابط گسترش پیدا کند.  این دیپلمات نیوزلندی هم‌چنین با بیان این که در آینده نزدیک شاهد سفر معاون وزیر امور خارجه ایران به این کشور خواهیم بود، به عضویت نیوزلند در شورای امنیت سازمان ملل متحد اشاره کرد و افزود: ما در گفت‌وگوهای خود با مقامات ایرانی در مورد برخی از طرح‌های مهم منطقه و موضوعاتی که شورای امنیت سازمان ملل را به چالش می‌کشد صحبت کردیم و ما تأکید داریم که باید بازیگری موثر و سازنده در شورای امنیت باشیم.  مک‌کالی با بیان این که ما معتقدیم بر اساس گفت‌وگو و دیالوگ باید مشکلات و چالش‌های موجود را حل کرد، گفت: در مورد مسائل منطقه و چالش‌های موجود گفت‌وگوهای خوبی با ایران داشتیم.  این دیپلمات نیوزلندی با بیان این که مشورت‌های اقتصادی بین دو کشور کافی نیست و باید اقدامات عملی بیش‌تری انجام شود چرا که آرمان‌ها و اهداف ما جلوتر از مشورت‌هاست، افزود: قرار است در جریان این سفر یک توافقی را با وزیر جهاد کشاورزی ایران امضا کنیم.  او افزود: ما می‌خواهیم بر چالش‌های مالی که بعضاً بر سر روابط دو کشور وجود دارد غلبه کنیم و تعهد قوی داریم که بر این موانع پیروز شویم.  وزیر امور خارجه نیوزلند با اشاره به حمایت این کشور از برجام و اهمیت آن،‌ گفت: ما از طرف‌های مسوول در این توافق می‌خواهیم که از فرصت به وجود آمده استفاده کند و در جهت اجرایی شدن هر چه بیش‌تر آن تلاش کنیم.  مک‌کالی هم‌چنین با بیان این که بحران‌های منطقه‌یی باید از طریق گفت‌وگوی سازنده حل شود،‌ گفت: ما از قطعنامه‌های بشردوستانه شورای امنیت سازمان ملل جهت حل و فصل مشکلات و بحران‌های موجود در منطقه حمایت می‌کنیم.  انتهای پیام ,
عضو برجسته جامعه مدرسین حوزه علمیه قم گفت: منتظران واقعی ظهور امام زمان(عج) افرادی هستند که هرگز به وضع موجود دنیا راضی نبوده و همواره انتظار فرج ایشان را می‌کشند.    آیت‌الله حسن ممدوحی به مناسبت فرا رسیدن نیمه شعبان در گفت و گو با خبرنگار خبرگزاری دانشجویان ایران(ایسنا) منطقه کرمانشاه، با تاکید بر لزوم نهادینه سازی فرهنگ انتظار در جامعه، گفت: باید با برنامه‌ریزی مناسب افراد و به‌ویژه نسل جوان را با شخصیت و اهداف امام زمان(عج) آشنا کرد.    ممدوحی افزود: تا امام زمان(عج) را نشناسیم چگونه می‌توانیم در فهرست منتظرانش باشیم و همین مسئله اهمیت برنامه‌ریزی برای شناساندن ایشان به جامعه را نشان می‌دهد.    عضو برجسته جامعه مدرسین حوزه علمیه قم با بیان اینکه منتظران واقعی ظهور آقا امام زمان(عج) افرادی هستند که هرگز به وضع موجود دنیا راضی نبوده و همواره انتظار فرج ایشان را می‌کشند، افزود: آنان همواره انتظار این را می‌کشند که ایشان بیاید و با ظهورش دنیا را پر از عدل و داد کرده و آن جامعه آرمانی ترسیم شده در زمان ظهور ایشان را برایشان ترسیم کند.    ممدوحی با تاکید بر اینکه منتظران ظهور افرادی هستند که به امید استجابت برای فرج ایشان دعا می‌کنند و فرج آقا(عج) را دور نمی‌پندارند، افزود: منتظران واقعی امام زمان(عج) افرادی هستند که خود را دوست امام(عج) می‌دانند و در همه امور رضایت ایشان را جست و جو کرده و هرگز کاری نمی‌کنند که ایشان آزرده خاطر شوند.    ممدوحی با بیان اینکه دیگر ادیان و مسلک‌ها فرجام دنیا را شر و نابودی و دنیا را محکوم به پایانی نافرجام می‌دانند، گفت: این در حالیست که مسلمانان همواره در انتظار فرج منجی هستند که جهان را پر از عدل و داد کرده و عاقبت بخیری را برای همگان به همراه بیاورد.   ,
صبح امروز وزیر امور خارجه نیوزیلند، در جریان سفر دو روزه خود به تهران با محمد جواد ظریف وزیر خارجه کشورمان دیدار کرد.    به گزارش خبرگزاری دانشجویان ایران (ایسنا)، این دو دیپلمات ایرانی و نیوزلندی در ساختمان شماره یک وزارت خارجه با یکدیگر رایزنی و گفت‌وگو کرده و سپس در جمع خبرنگاران به تشریح نتایج مذاکرات خود خواهند پرداخت.    سفر وزیر امور خارجه نیوزلند به تهران در راستای تقویت روابط اقتصادی و سیاسی بین دو کشور انجام می‌شود.    طبق آنچه که رادیو نیوزلند اعلام کرده است مورای مک‌کالی‌ در جریان این سفر با چند وزیر دیگر ایرانی نیز دیدار و گفت‌وگو خواهد داشت.    مورای مک‌کالی‌، خود نیز در مورد این سفر به رادیو نیوزلند، گفته است: در جریان این سفر با مقامات ایرانی در مورد مسائل امنیتی منطقه خاورمیانه و نیز روابط تجاری و اقتصادی میان دو کشور گفت‌وگو خواهیم کرد.    او هم‌چنین از تلاش جهت برگزاری دوباره گفت‌وگوهای رسمی میان ایران و نیوزلند یا همان کمیسیون همکاری‌های سیاسی و اقتصادی بین دو کشور خبر داده است.    وزیر امور خارجه نیوزلند قرار است یک توافق‌نامه با ایران در حوزه کشاورزی امضاء کند تا از تجارت و مبادلات میان کشاورزان و تولیدکنندگان دو کشور حمایت شود.    وزیر امور خارجه ایران اواخر اسفند سال گذشته در ولینگتون با مقامات این کشور برای توسعه مناسبات رایزنی کرد و مورای مک‌کالی نیز تیر سال گذشته از تهران دیدار و با مقام‌های ایران گفت‌وگو کرد.    پیش از این، سفیر جمهوری اسلامی ایران در نیوزلند، اعلام کرده بود که قرار است علاوه بر سفر وزیرخارجه نیوزلند به تهران، در آینده نزدیک وزیر تجارت این کشور به همراه یک هیات بازرگانی به ایران بیاید.    نیوزیلند به طور رسمی تحریم‌های خود علیه ایران را از بهمن ماه سال گذشته لغو کرد و مسیر تجارت دو کشور هموار شد.  انتهای پیام   ,
معاون هماهنگی و مدیریت امور زائران استانداری خراسان رضوی از راه‌اندازی مجمع استانی خیران زیارت در آینده‌ای نزدیک خبر داد.    به گزارش گروه دریافت خبر ایسنا- منطقه خراسان، محمدحسن واحدی در هجدهمین جشنواره خیران مدرسه‌ساز با اشاره به اینکه ریشه فرهنگ در هر جامعه‌ای آموزش است، اظهار کرد: خوشبختانه اداره کل نوسازی مدارس اداره کل آموزش‌ و پرورش از جمله نهادهایی است که رتبه نخست را از نظر کیفیت، سرعت ساخت و جذب اعتبارات به خود اختصاص داده است.    وی با تأکید بر اینکه نوسازی مدارس از جمله فعالیت‌های عمرانی دولت محسوب می‌شود که توجه ویژه‌ای به آن می‌شود، یادآور شد: در حال حاضر حدود 100 تا 150 میلیارد تومان اعتبار در سطح ملی یا استانی توسط دولت به نوسازی مدارس اختصاص پیدا کرده است.    واحدی خراسان رضوی را دارای رتبه نخست کشور در بخش نوسازی دانست و بیان کرد: در سال گذشته حدود 48 میلیارد تومان اعتبار از طریق خیران مدرسه‌ساز به ساخت مدرسه در خراسان رضوی اختصاص پیدا کرد.    معاون هماهنگی و مدیریت امور زائران استانداری خراسان رضوی با بیان اینکه سالانه 25 میلیون زائر ایرانی و 2 میلیون زائر خارجی به خراسان رضوی و مشهد سفر می‌کنند اضافه کرد: طرح مبدأ به مبدأ نیز که قرار است در قالب سفرهای کاروانی زائران را به مشهد آورده و پس از زیارت به منطقه خود بازگرداند در استانداری خراسان رضوی برنامه‌ریزی‌ شده است و امسال با مشارکت بخش خصوصی اجرایی می‌شود تا زائران مشهد الرضا زیارتی آسان، ارزان و راحت داشته باشند.    انتهای پیام ,
حسن روحانی، رئیس‌جمهور، قانون بودجه سال 1395 کل کشور را برای اجرا به سازمان مدیریت و برنامه ریزی کشور ابلاغ کرد.    به گروه دریافت خبر خبرگزاری دانشجویان ایران(ایسنا) این قانون در جلسه علنی روز دوشنبه مورخ 27 اردیبهشت ماه 1395 مجلس شورای اسلامی تصویب و در تاریخ 29 اردیبهشت 1395 به تأیید شورای نگهبان رسیده است.        برای مشاهده متن قانون بودجه سال 1395 کل کشور، اینجا را کلیک کنید.   ,
استاندار سمنان از آمادگی این استان برای حمایت و پشتیبانی از سرمایه‌گذاران خبر داد و گفت: استانداری و همه دستگاه‌های اجرایی موظف به ایجاد بسترهای لازم برای جذب سرمایه‌گذاری هستند.     به گزارش خبرنگار خبرگزاری دانشجویان ایران(ایسنا)، منطقه سمنان، محمدرضا خباز در آئین کلنگ‌زنی بزرگترین مجتمع تولیدی پلی‌اتیلن استان سمنان در شهرک صنعتی سمنان، با اظهار خرسندی از آغاز عملیات رسمی راه‌اندازی این مجتمع تولیدی پلی‌اتیلن اظهار کرد: راه‌اندازی این مجتمع تولیدی با توجه به جدی بودن پروژه انتقال آب خزر به استان سمنان می‌تواند بسیار موثر باشد.    وی ادامه داد: مقرر است که آب شیرین شده در پروژه انتقال آب خزر به کویرمرکزی از طریق دو لوله با قطر 2.4 متر از سواحل خزر به استان سمنان منتقل شود.    خباز از اجرای پروژه‌هایی در راستای تحقق شعار سال به‌عنوان یک اصل مهم یاد کرد و گفت: دشمن تاکنون همه تلاش خود را به‌کار گرفته که از هر مسیری که می‌تواند به نظام اسلامی ضربه بزند اما تاکنون نتوانسته، از این‌رو همه تلاش خود را معطوف به ضربه زدن به اقتصاد کشور کرده است.    استاندار سمنان با بیان این‌که باید همه توان خود را به‌کار گیریم که دشمن به اهدافش نرسد، از آمادگی مجموعه دولت برای تحقق اقتصاد مقاومتی خبر داد و افزود: استانداری سمنان نیز در همین راستا همه مساعی خود را به‌کار خواهد گرفت.    وی با اشاره به برخی مشکلات پیش‌روی این واحد صنعتی، از مسئولان استان خواست هر چه زودتر مشکلات موجود و موانع پیش پای تولیدکنندگان را برطرف کنند.    خباز یادآور شد: دولت تدبیر و امید از هر اقدامی که به ایجاد اشتغال، افزایش تولید و خودکفایی کشور بی‌انجامد حمایت می‌کند.    انتهای پیام ,
وکیل مدافع بابک زنجانی از ارسال پرونده موکل خود برای فرجام‌خواهی به دیوان عالی کشور خبر داد.    رسول کوهپایه‌زاده در گفت‌وگو با خبرنگار حقوقی خبرگزاری دانشجویان ایران (ایسنا)، اظهار کرد: بعد از اینکه ما لایحه فرجام‌خواهی و اعتراض‌مان را به شعبه 15 دادگاه انقلاب تقدیم کردیم و همچنین پس از اینکه لوایح تجدیدنظر فرجام خواهی وکلای دو متهم دیگر نیز دریافت شد، دادگاه انقلاب پرونده را به دیوان عالی کشور ارسال کرد.    وی ادامه داد: البته در حال حاضر دیوان عالی کشور پرونده را وصول و تعیین شعبه نکرده است.    وکیل مدافع بابک زنجانی در رابطه با زمان تعیین شعبه در دیوان عالی کشور، گفت: بازه زمانی خاصی برای تعیین شعبه در دیوان عالی کشور وجود ندارد. در هر صورت این پرونده از حجم و حساسیت بالایی برخوردار است و بازه زمانی که برای تعیین شعبه خواهد داشت امری طبیعی است.    انتهای پیام     ,
رئیس انجمن جامعه‌شناسی ایران گفت: استان‌هایی نظیر لرستان و ایلام جایگاه مناسبی در فرآیند توسعه ندارند.     ‌به گزارش خبرنگار‌ ایسنا منطقه لرستان، دکتر سید امین قانعی‌راد در افتتاحیه دفتر انجمن جامعه‌شناسی شاخه لرستان با بیان اینکه این استان جایگاه تاریخی، فرهنگی، جاذبه گردشگری و نیروی انسانی گسترده و متناسب دارد و باید جایگاه خود را در توسعه داشته باشد، اظهار کرد: متأسفانه آنچه که عیان است این بوده که استان‌هایی نظیر لرستان و ایلام جایگاه مناسبی در فرآیند توسعه نداشتند و شاخص‌های توسعه‌ای اعم از توسعه اجتماعی، اقتصادی و فرهنگی نامناسب بوده است.    وی ادامه داد: در بین 24 استان کشور لرستان از لحاظ توسعه‌ای رتبه 19 تا 21 را داراست و این شایسته استانی با پشتوانه اجتماعی و تاریخی نیست.    این مدرس دانشگاه اضافه کرد: لرستان یکی از کانون‌های تمدن ایران محسوب می‌شده است و با توجه به آثاری که از این استان برجای مانده(آثار مفرغی) نشان می‌دهد که لرستان ظرفیت‌های زیادی دارد و نبض جامعه در آن خوب می‌زند.    وی تصریح کرد: قبلاً نگاه امنیتی بر جامعه حاکم بوده و آنان جامعه مدنی و NGOها را به عنوان یک تهدید قلمداد می‌کردند نه یک فرصت و نسبت به جامع شناسی یک دید منفی وجود داشت که افراد دور هم جمع شوند و فعالیت اجتماعی داشته باشند.    رئیس انجمن جامعه‌شناسی ایران بیان کرد: خوشبختانه امروز NGOها و جامعه مدنی ظرفیت خوبی در استان محسوب می‌شود و نگاه متفاوت شده پس باید قدر این مهم را بدانیم و برای تحکیم این فضایی که فضای تعاملی و گفت‌وگویی است، تلاش کنیم و رسالت انجمن جامعه‌شناسی ایران همین است.    وی دانشگاه را یکی از مکان‌های گفت‌وگویی عنوان کرد و با اشاره به اینکه مهم‌ترین وظیفه دانشگاه علاوه بر تربیت نیروی انسانی باید به کانون اصلی گفت‌وگو تبدیل شود تا انسان‌ها کنار هم بنشینند تا گفت‌وگو کنند، وظیفه رسانه انتشار اخبار و نقل و انتقال آن به مخاطبین است، وظیفه رسانه ایجاد گفت‌وگو در سطح ملی است و نخبگان و اندیشمندان را بنشاند و فضای گفت‌وگویی ایجاد کند.    وی گفت: جامعه‌شناسان به عنوان بخشی از دانشگاه کاری که انجام می‌دهن،د چیزی نیست جز تسهیل‌گری برای ایجاد گفت‌گوهای اجتماعی، هدف از این گفت‌وگوها هم حل مسائل و بحران‌های توسعه است.    رئیس انجمن جامعه‌شناسی ایران یادآور شد: در رخ دادن توسعه کشور نه تنها نیروهای امنیتی، سیاسی، سیاستمداران و نمایندگان مجلس و دستگاه‌های اجرایی نباید پیشگام شوند، بلکه باید دستگاه‌های علمی و فرهنگی پیشگام توسعه باشند.    وی با تأکید بر اینکه قوم‌گرایی بحرانی است که با آن مواجه هستیم، افزود: توسعه باید با یک نگاه فرهنگی دیده شود و این نگاه در بخش گفت وگو توسعه و در کشوری تسری یابد و جامعه‌شناسان تسهیلگر گفت‌وگو باشند تا کانون‌هایی را برای گفت‌وگو و تعامل فراهم کنند.    قانعی‌راد یادآور شد: نیاز است از طریق عقلانیت ارتباطی، توسعه ایجاد شود.    وی با بیان اینکه چه مقدار الگوهای رفتاری و عادت‌واره‌های ایرانی را توانسته‌ایم بشناسیم، افزود: بسیاری از اتفاقاتی که در جامعه رخ می‌دهد را قادر نیستیم مفهوم‌پروری کنیم و از این تجربه استفاده کنیم و از دل آن سیاست‌هایی را درآوریم و به سیاست‌مداران بگوییم براساس این سیاست‌ها برنامه‌ریزی کنید.    وی با اشاره به اینکه تعمیق دانش جامعه‌شناسی دانشجویان این رشته در استان ضروری است، تصریح کرد: عمدتاً سیاست‌های توسعه‌ای ما دولت‌گرایانه بوده است و چنانچه ضربه‌ای دیده‌ایم به این خاطر بوده است و جای دانش و جامعه مدنی خالی بوده است.    قانعی‌راد اضافه کرد: باید تلاش شود در یک فضای مثلثی که اضلاع آن دانشگاه‌ها، نمایندگان دولت و جامعه مدنی است به طرح مساله بپردازیم و با یکدیگر گفت‌وگو کنیم.    وی بیان کرد: در سطح استان و ملی تلاش کنیم سه قطب (ضلع) را به هم نزدیک کنیم.    قانعی‌راد اضافه کرد: باید در هر شهری دفاتر انجمن را ایجاد کنیم و این دفاتر بنا و پایه‌ای برای ایجاد اجتماع در لرستان باشد و نیاز است در بروجرد و سایر شهرستان‌ها دفاتری باشد تا در لرستان بتواند به مسائل استان بپردازد.    این مدرس دانشگاه اظهار کرد: فقدان تفاهمی که در شهر و استانی وجود دارد باید مرتفع شود تا به توسعه و پیشرفت استان کمک کنیم و تبدیل به محل و کانونی برای گفت‌وگو شویم.    وی خاطرنشان کرد: این دفاتر در مقاطع مختلف با بررسی نشست‌ها و همایش و جلسات گفت‌وگویی زمینه‌هایی را برای توسعه استان ایجاد کند.    انتهای پیام ,
بانک مرکزی روسیه برای تحقق تحریم‌های شورای امنیت سازمان ملل اقدام به تحریم اقتصادی و توقف نقل و انتقال مالی علیه کره شمالی کرده است.  به گزارش خبرگزاری دانشجویان ایران (ایسنا)، به نقل از خبرگزاری یونایتدپرس، این اقدام از سوی دولت روسیه پس از آن صورت گرفت که اتحادیه اروپا اعلام کرد تحریم‌های بیشتری را علیه کره شمالی و مقام‌های ارشد این کشور اعمال کرده است.  این تحریم‌های جدید از سوی دولت مسکو به این معناست که تمامی بانک‌های روسیه دیگر اجازه فعالیت اقتصادی با کره شمالی ندارند.  برخی از حساب‌های بانکی مقام‌های کره شمالی در روسیه می توانند باز بمانند اما تنها با اجازه سازمان ملل امکان پذیر است.  براساس حکم ولادیمیر پوتین، رییس جمهوری روسیه، امور بانکی و مالی کره شمالی در روسیه متوقف شده و نقل و انتقال مالی با این کشور نیز غیرقانونی خواهد بود.  ماریا زاخاروا، سخنگوی وزارت امور خارجه روسیه نیز این دستور از سوی دولت مسکو را تایید کرد و علت آن را تحریم‌های اخیر از سوی سازمان ملل و اتحادیه اروپا دانست.  این تحریم‌ها می تواند به صورت مستقیم بر خزانه کره شمالی اثر بگذارد. رسانه های کره جنوبی نیز گزارش دادند که کیم جونگ اون، رهبر کره شمالی می تواند میلیون ها دلار در روسیه داشته باشد که برای خرید و سرمایه گذاری در تجارت لجستیک مورد استفاده قرار گیرد. این روند همچنین می تواند بر سرمایه گذاری روسیه در کره شمالی نیز اثر بگذارد.  انتهای پیام   ,
رییس انجمن حمایت از کشاورزان شهرستان اصفهان گفت: آب رودخانه زاینده رود از 8 خرداد از سد زاینده رود بسته می‌شود و پس از دو روز راه آبه، در غروب دهم خرداد، به روی کشاورزان شرق استان نیز بسته خواهد شد.    محمدرضایی در گفت وگو با خبرنگار خبرگزاری دانشجویان ایران (ایسنا)، منطقه اصفهان، با بیان اینکه قرار بود آب زاینده‌رود از دوم خرداد بسته شود، افزود: طی جلسه‌ای که هیئت مدیره نظام صنفی اصفهان با وزیر نیرو و مسئولان استان در23 فروردین سال جاری برگزار کردند، طی بند آخر مصوبه قرار بر این شد که اگر بارندگی معنی داری در سرشاخه‌های زاینده رود داشته باشیم و بیش از پیش بینی‌ها باشد، آب زاینده رود برای مصرف کشاورزان شرق، بیشتر از موعد جریان داشته باشد.    این عضو هیئت مدیره نظام صنفی کشاورزان شهرستان اصفهان ادامه داد: خوشبختانه بارندگی در سرشاخه‌های زاینده رود در چهارمحال و بختیاری 140 میلیمتر بیش از پیش بینی‌ها اتفاق افتاد و با هماهنگی مدیریت حوضه آبریز زاینده رود و مدیریت آب منطقه‌ای استان و فرماندار و استاندار اصفهان قرار شد که شش روز دیگر جریان آب زاینده رود ادامه داشته باشد.    محمدرضایی با بیان اینکه اگر جریان آب چند روز پس از هشتم خرداد نیز ادامه می‌یافت، خیلی مفیدتر بود، خاطرنشان کرد: در صورتی قطع آب در هشتم خرداد، ممکن است میزان حجم برداشت محصولات کشاورزانی که به دلیل دوره‌ای بودن آب آن‌ها از این روز به بعد آبی نصیبشان نمی‌شود، کاهش یابد، اما دیگر آبی بیش از این میزان وجود ندارد و کشاورزان چاره‌ای جز برداشت همین میزان محصول را ندارند.    وی با اشاره به آب سهم محیط زیست که قرار بود همواره در زاینده رود جاری باشد، گفت: فکر می‌کنم با این میزان بارندگی، رودخانه به طور کامل خشک خواهد شد.  ‌  انتهای پیام ,
صبح روز شنبه با حضور معاون اول رییس‌جمهور در مرکز رشد واحدهای فناوری فرآورده‌های دارویی، واحدهای تولیدی مواد اولیه داروهای پپتیدی افتتاح شد.    به گزارش خبرنگار خبرگزاری دانشجویان ایران(ایسنا) در این مراسم حسین هاشمی وزیر بهداشت و دیناروند رییس سازمان غذا و دارو اسحاق جهانگیری را همراهی می‌کردند.    داروهای پپتیدی برای درمان بیماری‌های ام اس، انواع سرطان و دیابت کاربرد دارد.    انتهای پیام ,
سخنگوی دفتر امور تایوان در چین امروز (شنبه) اعلام کرد، تنها با تایید سیاست چین واحد می توان به روابط میان تایوان و چین ادامه داد.  به گزارش خبرگزاری دانشجویان ایران (ایسنا)، به نقل از خبرگزاری شینهوا، تسای اینگ ون که به عنوان رییس جمهوری جدید تایوان از حزب دموکراتیک مترقی سوگند یاد کرده است همچنان به دنبال استقلال است و این درحالیست که ما یینگ جئو، رییس جمهوری سابق تایوان سیاست‌های حامی چین را اتخاذ کرده بود.  تسای اینگ ون به عنوان نخستین رییس جمهوری زن تایوان گفته است که کشورش باید نقش مسئولانه‌ای را در پیش بگیرد و به دنبال صلح با چین باشد.  دولت پکن به دنبال سیاست چین واحد است و بر این باور است که این روند می تواند باعث پیشرفت در دو طرف تنگه شود.  دفتر امور تایوان در چین روز جمعه اعلام کرد، اظهارات دولت جدید تایوان پاسخی ناقص است.  مقام‌های دولت تایوان به مدت بیش از دو دهه است که از طریق یک خط تلفن برای انجام کارهای ضروری با یکدیگر تماس دارند.  انتهای پیام ,
‌رییس اداره حفاظت محیط زیست شهرستان تالش گفت: افزایش حجم زباله‌های تولیدی در طبیعت می‌تواند تهدیدی برای بهداشت عمومی تلقی شود.    به گزارش خبرگزاری دانشجویان ایران(ایسنا)، منطقه گیلان، کورش حیدرنژاد امروز در دومین کارگروه مدیریت پسماند شهرستان تالش که با حضور اعضای کارگروه در محل فرمانداری تالش برگزار شد‌، گفت: در این کارگروه در خصوص موضوعات و چالش‌های مربوط به مدیریت پسماند شهرستان بحث و تبادل نظر شد.    وی افزود: ما بر اجرای کامل طرح مدیریت و تفکیک پسماند از مبدا و انجام اقدامات آموزشی و فرهنگ سازی در این زمینه در سطح مدارس تاکید داریم.    حیدرنژاد ادامه داد:آموزش شهروندان و نصب بنر و بیلبوردهای تبلیغاتی از جمله راهکارهای برون رفت از چالش‌های زیست محیطی شهرستان است.    رییس اداره حفاظت محیط زیست شهرستان تالش از افزایش حجم زباله‌های تولیدی در بخش‌های مختلف و پراکندگی آن در طبیعت خبر داد و گفت: این امر موجب افزایش آلودگی محیط زیست می‌شود و در صورت ادامه این روند می‌تواند تهدیدی برای بهداشت عمومی تلقی شود.    وی تاکید کرد: برای حل مشکلات زیست محیطی تالش اجرای قانون مدیریت پسماند ضرورت دارد.    کورش حیدرنژاد از انجام آموزش های زیست محیطی در بین دانش آموزان و مربیان و فرهنگیان از جمله اولویت‌های بخش آموزش این اداره خبر داد و افزود: آموزش می‌تواند تاثیر قابل توجهی در تقویت فرهنگ زیست محیطی و رسیدن به اهداف توسعه پایدار داشته باشد.    رییس اداره محیط زیست شهرستان تالش گفت: آشنایی دانش آموزان با علوم پایه زیست محیطی در مقاطع مختلف تحصیلی می‌تواند روحیه سازگاری و حس مسئولیت پذیری در حفاظت از منابع طبیعی را در آن‌ها تقویت کند.    ‌وی تصریح کرد: آموزش باید شناخت افراد را افزایش دهد و انگیزه‌های لازم را برای حفظ محیط زیست در آنان تقویت کند.  ‌  انتهای پیام   ,
‌مدیرکل میراث فرهنگی، صنایع دستی وگردشگری کهگیلویه وبویراحمد از کمبود نیروی یگان حفاظت میراث فرهنگی در این استان خبرداد.    به گزارش خبرنگار خبرگزاری دانشجویان ایران(ایسنا)، منطقه کهگیلویه و بویراحمد، محمود باقری در مراسم تجلیل از نیروهای یگان حفاظت ‌اداره کل میراث فرهنگی، صنایع دستی وگردشگری استان افزود: در سطح این استان 30نفر نیروی یگان حفاظت داریم که متاسفانه این تعداد نیرو برای استان کوهستانی و صعب العبور کهگیلویه و بویراحمد کافی نیست.    وی بیان کرد: وظیفه نیروهای یگان حفاظت و همه مسئولان و مردم حفاظت از میراثی است که از گذشتگان به ما رسیده و باید به آیندگان تحویل دهیم.    مدیرکل میراث فرهنگی، صنایع دستی وگردشگری کهگیلویه وبویراحمد ضمن تقدیر از همکاری خوب فرماندهی نیروی انتظامی استان در تمام نقاط استان خاطرنشان کرد: اگر همکاری خوب مردم، دستگاه قضایی استان و نیروی انتظامی نبود پاسداری از اماکن و آثار تاریخی در استان کار سختی بود‌.    باقری با اشاره به نبود امکانات در یگان حفاظت میراث فرهنگی استان تصریح کرد: پرسنل یگان حفاظت با دست خالی از میراث کهن گذشتگان مردمان این دیار حفاظت می‌کنند که اقدام آنان قابل تقدیر است.    وی ادامه داد: نباید به سود‌جویان اجازه دهیم که میراث تاریخی که متعلق به مردم است و جزیی از انفال محسوب می‌شود، دست درازی کنند.    همچنین سرهنگ محمد خسروی، رئیس پلیس پیشگیری نیروی انتظامی استان کهگیلویه وبویراحمد نیز در این مراسم با بیان اینکه نیروی انتظامی در استان ماموریت‌های مختلفی در حوزه مختلف دارد، گفت: یکی از ماموریت‌های نیروی انتظامی حفاظت از مکان‌ها و آثار تاریخی استان است.    وی میراث تاریخی استان را فرهنگ، آداب و رسوم گذشتگان دانست و افزود: همه ما وظیفه داریم در جهت حفظ و نگهداری این آثار بجا مانده از جامعه گذشتگان‌مان تلاش کنیم.    خسروی بیان کرد: در ماموریت‌ها باید سه عوامل پیش دستی، پیشگری واقدام مورد توجه نیروهای یگان حفاظت در میراث فرهنگی باشد.    رئیس پلیس پیشگیری نیروی انتظامی استان کهگیلویه وبویراحمد با بیان اینکه با کمک مردم و انجمن‌های مردم نهاد در روستاها اقدام پیشگیری را به خوبی می‌توان انجام داد، خاطرنشان کرد: به هیچ سود جویی اجازه دست درازی به میراث تاریخی استان را نخواهیم داد.    خسروی اضافه کرد: فرماندهی نیروی نتظامی آمادگی هرگونه همکاری برای حفاظت از میراث تاریخی و برقراری نظم و امنیت در اماکن تفریحی و گردشگری را با اداره کل میراث فرهنگی استان دارد.    به گزارش ایسنا، در پایان این مراسم با اهدای لوح سپاس از خدمات نیروهای حفاظت میراث فرهنگی استان کهگیلویه و بویراحمد تجلیل بعمل آمد.  ‌  انتهای پیام   ,
فروردین ماه امسال تولید 9 مدل خودروی سنگین در خودروسازان داخلی به صفر رسید.    به گزارش خبرنگار ایسنا، در این مدت تولید کشنده M2642FTR شرکت ارس خودرو دیزل با کاهش صد درصدی از 60 دستگاه در فروردین 1394 به صفر رسید.    فروردین امسال تولید کامیون کمپرسی بنز LK2624 شرکت ایران خودرو دیزل با کاهش صد درصدی از شش دستگاه در فروردین 1394 به صفر رسید.    در این مدت تولید کامیون باری بنز L1924 شرکت ایران خودرو دیزل با کاهش صد درصدی از 45 دستگاه در فروردین 1394 به صفر رسید.    فروردین امسال تولید کامیون کشنده فراز شرکت ایران خودرو دیزل با کاهش صد درصدی از 23 دستگاه در فروردین 1394 به صفر رسید.    در این مدت تولید کامیونت فوتون 6T-AUMARK شرکت سایپا دیزل با کاهش صد درصدی از 112 دستگاه در فروردین 1394 به صفر رسید.    فروردین امسال تولید کامیون کاویان K119 شرکت کاریزان خودرو ساوه با کاهش صد درصدی از 162 دستگاه در فروردین 1394 به صفر رسید.    در این مدت تولید کامیونت کاویان K375 شرکت کاریزان خودرو ساوه با کاهش صد درصدی از 10 دستگاه در فروردین 1394 به صفر رسید.    فروردین امسال تولید کامیون کشنده ماز 544018 شرکت آذهایتکس با کاهش صد درصدی از پنج دستگاه در فروردین 1394 به صفر رسید.    در این مدت تولید کشنده اسکانیا G400 شرکت ماموت دیزل با کاهش صد درصدی از 53 دستگاه در فروردین 1394 به صفر رسید.    انتهای پیام   ,
body,titr
پرویز کلانتری - هنرمند پیشکسوت - در سن 85 سالگی از دنیا رفت.    فرح یوسفی، همسر مرحوم پرویز کلانتری، با تأیید خبر درگذشت این نقاش، تصویرگر و نویسنده پیشکسوت در گفت‌وگو با خبرنگار ایسنا، زمان درگذشت او را شامگاه جمعه، 31 اردیبهشت‌ماه اعلام کرد.     کلانتری درپی عارضه مغزی و قلبی که در سال 1393 برایش اتفاق افتاد و ضعف بدنی از دنیا رفت.    پرویز کلانتری متولد یکم فروردین ۱۳۱۰، نقاش، طراح، نویسنده و روزنامه‌نگار بود. او در سال ۱۳۳۰ وارد دانشکده هنرهای زیبای تهران شد و در سال ۱۳۳۸ در رشته هنرهای تجسمی دانش‌آموخته شد. کلانتری در دانشکده با همایون صنعتی‌زاده، رئیس دانشکده هنرهای زیبا آشنا شد و این آشنایی موجب راهیابی او به مؤسسه انتشاراتی فرانکلین، ناشر کتاب‌های درسی و نشریه پیک شد. به این ترتیب او به تصویرگری کتاب‌های درسی روی آورد. او در سال ۱۳۳۴ به استخدام سازمان برنامه و بودجه درآمد و تا سال ۱۳۴۷ که به کانون پرورش فکری کودکان و نوجوانان منتقل شد، در آن سازمان فعالیت داشت.    بنا به گفته همسر مرحوم کلانتری، مراسم تشییع پیکر این هنرمند فقید، دوشنبه سوم خرداد برگزار می‌شود و مکان تشییع او متعاقبا اعلام خواهد شد.    انتهای پیام   ,
مدیر جهاد کشاورزی آران و بیدگل از خسارت 21 میلیارد ریالی به باغات پسته آران و بیدگل خبر داد.    حسین فتاحی در گفت و گو با خبرنگار خبرگزاری دانشجویان ایران (ایسنا)، منطقه اصفهان در آران و بیدگل افزود: این خسارت ناشی از وزش طولانی و تند بادهای اردیبشهت ماه به ویژه در دهه دوم این ماه بوده است.    وی با اشاره به اینکه در اثر این خسارت خوشه‌های پسته در باغ‌های شهرستان ریزش شدید داشته است، اظهار کرد: پیش بینی می‌شود امسال با این خسارت شاهد کاهش 30 درصدی عملکرد محصول پسته در آران و بیدگل باشیم.    فتاحی خاطر‌نشان کرد: هم اکنون آران و بیدگل با بیش از سه هزار و 500 هکتار باغ پسته با 50 درصد سطح زیر کشت، رتبه نخست تولید پسته استان را دارد که این خسارت موجب کاهش عملکرد استانی نیز می‌شود.    وی تشویق کشاورزان آران و بیدگل به سوی کشت محصولات نیازمند به آب کمتر مانند پسته را از برنامه‌های مدیریت جهاد کشاورزی در راستای تغییر الگوی کشت اعلام کرد و گفت: تنها در سه سال اخیر هزار هکتار به مجموعه باغ‌های پسته آران و بیدگل اضافه شده است.  ‌  انتهای پیام   ,
فرمانده انتظامی استان ایلام از کشف 27قطعه اشیاء عتیقه و دستگیری دو قاچاقچی در این رابطه خبر داد.    سردارعلی دولتی در گفت‌وگو با خبرنگار خبرگزاری دانشجویان ایران (ایسنا)، منطقه ایلام، اظهار کرد: اشراف اطلاعاتی پلیس امنیت عمومی در استان باعث شد باند قاچاقچیان اشیاء عتیقه متلاشی شود و در پی اطلاع از خریدوفروش اشیاء عتیقه توسط فردی دریکی از محله‌های شهر ایلام موضوع در دستور کار پلیس امنیت عمومی استان قرار گرفت.    وی بابیان اینکه با انجام یکسری اقدامات اطلاعاتی متهم اصلی این پرونده در مخفیگاهش دستگیر شد افزود: در بازرسی از محل اختفای متهم تعداد 27 قطعه اشیاء عتیقه شامل ظرف‌های نقش دار،سکه‌های قدیمی،مجسمه،گوشواره،مهره و ...کشف و ضبط شد.    دولتی تصریح کرد: از متهم دستگیرشده همچنین یک قبضه سلاح و تجهیزات مورداستفاده در امر حفاری ،پلاک جعلی خودرو نیز کشف شد و با پیگیری‌های مستمر دیگر همدست این فرد نیز پس از چند ساعت کار اطلاعاتی شناسایی و دستگیر شد.    فرمانده انتظامی استان ایلام خاطرنشان کرد:متهمان با تشکیل پرونده تحویل مراجع قضایی شدند که از آن طریق با قرار یک‌میلیاردی روانه زندان شدند.  انتهای پیام ,
مدیرعامل سازمان آتش‌نشانی و خدمات ایمنی شهرداری مشهد گفت: آتش‌نشانان مشهدی طی 24 ساعت گذشته برای 56 مورد حریق و حادثه از ایستگاه‌های خود خارج شده‌اند که پنج مورد آن مرتبط با وزش شدید باد بوده است.    به گزارش گروه دریافت خبر خبرگزاری دانشجویان ایران(ایسنا)- منطقه خراسان، حسن جعفری عنوان کرد: بنابراعلام مرکز فرماندهی این سازمان از ساعت 8 صبح روز جمعه تا 8 صبح امروزدوم اردیبهشت، از سوی شهروندان مشهدی 1261 تماس تلفنی با سامانه 125 برقرار شده و نجاتگران و آتش‌نشانان برای 56 مورد عملیات اطفاء و نجات به کمک شهروندان شتافتند که پنج مورد آن مربوط به حوادث مرتبط با وزش شدید باد بوده است.    وی افزود: طی 24 ساعت گذشته آتش‌نشانان و نجاتگران مستقر در 45 ایستگاه ضمن آماده‌باش کامل در ایام چراغ برات و استقرار در مکان‌های پر تردد و آرامستان‌های سطح و حومه شهر، 16 ماموریت اطفای حریق، 34 ماموریت نجات و 6 ماموریت بازدید نجات و پیشگیری از حریق را انجام داده‌اند که با توجه به وزش شدید باد در شهر مشهد، چهار ماموریت مربوط به سقوط درخت بر روی خودرو و کابل برق در خیابان‌های صبا، احمدآباد و طبرسی، یک ماموریت مربوط به احتمال سقوط درخت در بلوار صبا و یک ماموریت مربوط به ایمن‌سازی خطر سقوط اشیای معلق از نمای ساختمانی واقع در خیابان فلسطین توسط آتش‌نشانان مشهدی انجام شده است.     مشاهده 6 مار در اماکن مسکونی و تجاری     جعفری یادآور شد: روز گذشته 6 مورد مشاهده مار در اماکن مسکونی، تجاری و خودرو واقع در خیابان‌های طبرسی شمالی، 22 بهمن، قاضی طباطبایی، جاده قدیم قوچان، مجلسی غربی و گلشاد به سامانه تلفنی 125 اعلام شد.    *عکس تزئینی است.    انتهای پیام ,
‌جام زرین کلاردشت که خبر حضور آن در مازندران پیچیده است، از شاهکارهای میراثی استان مازندران به شمار می‌رود.    به گزارش خبرگزاری دانشجویان ایران‌(ایسنا)، منطقه مازندران، همزمان با هفته موزه، بازگشت جام زرین کلاردشت شاهکار نیمه نخست هزاره اول قبل از میلاد به سرزمین مادریش بحث داغ رسانه‌ای شده است، اما نکته جالب این است که چگونه این جام به کلاردشت رسید و ماجرای آن چیست؟    شریفی باستان‌شناس و مسئول‌ پژوهش‌های میراث فرهنگی مازندران درگفت‌و‌گو با خبرنگار ایسنا در زمینه چگونگی کشف جام زرین کلاردشت اظهار کرد: در سال 1318در تپه گنج‌کلا کلاردشت در محل قصر اوجابیت در هنگام عملیات ساختمانی اشیایی از جنس طلا، مفرغ و سفال کشف شد.    وی تصریح کرد: با بررسی‌های انجام شده بر روی این اشیا قدمت آنها بین اواخر هزاره دوم تا اوایل هزاره اول تشخیص داده شد.    شریفی افزود: در میان این اشیا به دست آمده جامی استوانه‌ای شکل از جنس طلا وجود داشت که از نظر صنعت فلز کاری شاهکار دوران خود لقب گرفت.    این باستان‌شناس خاطرنشان کرد: بر روی جام زرین کلاردشت نقش سه شیر حک شده که به دنبال هم می‌آیند و نماد آریایی برروی یکی از این شیرها خودنمایی می‌کند.    مسئول پژوهش‌های میراث فرهنگی مازندران در ادامه گفت: آن چیز که این جام را متمایز و خاص می‌کند، وجود پرچ کاری بر روی جام زرین کلاردشت است، به این صورت که سر شیرها به صورت جداگانه ساخته شده و بر روی بدنه پرچ شده است.    وی افزود: انگار سر برجسته حیوان از بدنه جام بیرون زده و نمونه این فلزکاری را تنها در آثار به دست آمده از تپه‌های سیلک می‌توان دید.    مریم الطافی مدیر موزه‌های استان مازندران نیز در گفت وگو با ایسنا گفت: این جام 235 گرمی با ارتفاع 9 سانتی‌متر با همکاری موزه ملی به مناسبت روز موزه‌ها از سوم خرداد به مدت یک ماه در آغوش سرزمین مادریش آرام می‌گیرد.    وی افزود: مبنا بر این بود جام سیمین ساری نیز به سرزمین مادریش بازگردد، اما در این مقطع زمانی در موزه دهلی هندوستان به نمایش گذاشته شده است.    به گزارش ایسنا، تمام این آثار نشانه‌ای بر قدمت و غنای فرهنگ و تمدن مازندران است و این امر می‌تواند موجب رونق گردشگری تاریخی در سرزمین طبرستان باشد، چرا که مازندران از شوش و اصفهان و شیراز اهمیت کمتری ندارد.    بی توجهی به غنای تاریخی مازندران و توجه صرف به گردشگری طبیعت، مازندران را محروم از گردشگران ارزآور کرده است.  ‌  انتهای پیام   ,
‌معاون هماهنگی امور اقتصادی و توسعه منابع انسانی استانداری لرستان گفت: حفظ منابع طبیعی و محیط زیست نشان‌دهنده پیشرفت علمی و فرهنگی جوامع است.    به گزارش خبرنگار خبرگزاری دانشجویان ایران(ایسنا)، منطقه لرستان، مهندس مهرداد غضنفری امرایی در سمینار آموزشی کمپین بلوط، بیان کرد: منابع طبیعی نقش اساسی در توسعه پایدار دارد، اگر قرار است ما به اهداف توسعه پایدار برسیم، باید در جهت توسعه و تحول منابع طبیعی به عنوان پیش نیاز اساسی و زیربنایی کشور توجه ویژه داشته باشیم.    وی اضافه کرد: تخریب و نابودی منابع طبیعی تصویری نگران کننده که توام با فقر، آلودگی و تخریب محیط زیست در آینده است را ترسیم می‎کند.    غضنفری امرایی ادامه داد: آنچه که امروز بر نگرانی‌های ما می‎افزاید، روند رو به رشد و تخریب سریع این منابع ارزشمند و انهدام اکوسیستم‌هاست. چیزی که در گذشته و سالیان دور به کندی روی می‎داد، حال با سرعت بیشتری در حال وقوع است.    این مسوول تصریح کرد: منابع طبیعی یک ثروت ملی بوده و متعلق به همه جامعه و نسل‎های آینده است، ما موظفیم با بهره‎برداری صحیح، این منبع ارزشمند را سرسبز و آباد به نسل‎های آینده تحویل دهیم.    وی با بیان اینکه حفظ منابع طبیعی و محیط زیست نشان دهنده پیشرفت علمی و فرهنگی جوامع است، افزود: این تخریب و نابودی عرصه‎های ارزشمند محیط زیست با تاثیری که بر اقتصاد کشور و زندگی بشر دارد ما شاهدیم و از جنبه‎های گوناگون نیز می‎توان به آن پرداخت.    غضنفری با بیان اینکه دست بشر بیشترین عامل دخیل در تخریب هست، گفت: استفاده بی‎رویه از این منابع، سکونتگاه‎های غیر رسمی و رسمی که در حاشیه شهرها به زیستگاه‎ها متصل هستند، استفاده بیش از ظرفیت‎های موجود منابع طبیعی و تغذیه بی‎رویه دام‎ها از این عرصه‎ها، تبدیل نامناسب اراضی که نقشی هم در توسعه پایدار ندارند، همگی دست به دست هم داده‌‏اند تا منابع طبیعی سیر قهقرایی خود را طی کند.    معاون هماهنگی امور اقتصادی و توسعه منابع انسانی استانداری لرستان اظهار کرد: در گذشته ارزش‌گذاری بر روی منابع طبیعی با در نظر گرفتن منافع کوتاه‎مدت بود، اما حال با تغییر اقلیم، شکل و ماهیت آن تغییر کرده است. یکی از مهمترین مسائلی که امروزه مدنظر بوده حفظ و تولید خاک است. در عرصه‎های بدون پوشش، خاک با سرعت بیشتری تخریب می‎شود و پر شدن سدها را به همراه دارد. در جاهایی که بافت متراکمی دارند، این تراکم باعث نفوذ بیشتر آب در خاک می‎شود.    وی ادامه داد: همچنین گیاهان باعث تجزیه سنگ‎ها و تولید خاک مرغوب و تلطیف هوا می‎شوند و به نیاز بشر به غذا پاسخ می‎دهند.    غضنفری امرایی با بیان اینکه در تدوین و تهیه برنامه‎ها باید مسئله حفاظت از منابع طبیعی مدنظر قرار گیرد، افزود: البته این امر بدون مشارکت مردم محقق نمی‎شود. باید نیازمندی‎های آنان را شناساند و در این راستا فرهنگ‎سازی کرد.    این مسئول خاطرنشان کرد: همچنین دانش بومی و نوین را در راستای حفاظت بیشتر از منابع طبیعی می‎بایست تلفیق داد.    وی از عدم حضور متولیان حفاظت از منابع طبیعی در جلسه انتقاد کرد و گفت: تعجب می‎کنم که آنان در این جلسه نیستند، چراکه این موضوع جزء مسائل چایدار و اساسی است که باید دنبال شود.    غضنفری امرایی با اشاره به شعار امسال اظهار کرد: امسال استان به خاطر قابلیت‎های مدیریتی و منابع ارزشمندی که دارد به عنوان استان پایلوت اقتصاد مقاومتی در نظر گرفته شده است و این توجه بیشتر مسئولان را به استان نشان می‎دهد.    معاون هماهنگی امور اقتصادی و توسعه منابع انسانی استانداری لرستان خاطرنشان کرد: امیدواریم که در سال 95 بگوییم قابلیت‎های مدیریتی در به کارگیری ظرفیت‎ها موفق بوده و از دست رفته‎ها را جبران کرده‎اند. باید از فرصت‎ها به نحو احسن استفاده کرد تا الگویی برای دیگر استان‎ها باشیم.    وی با اشاره به بحث بلوط گفت: امروز با شنیدن اسم بلوط، زوال و خشکیدگی آن به ذهنمان خطور می‎کند، قبل‎ترها اسم آن، یاد و نامش برابر با صلابت زاگرس بود اما حال تبدیل به عرصه‎های زراعی کم بازده شده‎اند. بررسی‎های خوبی در این راستا صورت گرفته، اما نتیجه‎ای تا به حال ندیده‎ایم، هرچند که در سال گذشته اقدامات خوبی در راستای به‎داشتی، تولید نهال و هرس این درختان صورت گرفته است.    غضنفری امرایی بیان کرد: جهاد کشاورزی و منابع طبیعی هر چه سریع‎تر باید نتیجه تحقیقات خود را در این خصوص اعلام کنند و سهم استان را از منابع ملی از مرکز بگیرند. خساراتی که در استان دیدیم حدود 560 هزار هکتار در دامنه 10 تا 100 درصد بوده است.    وی تصریح کرد: امسال کارهای خوبی در دست اجراست که شامل کشت هزار هکتار گیاهان دارویی، تهیه یک فروند بالگرد جهت اطفای حریق، خرید تجهیزات و ابزار مورد نیاز اطفا به ارزش 600 میلیون تومان و اجرای طرح‎های آبخیزداری با اعتبار 400 میلیون تومان است.  ‌  انتهای پیام ,
زهرا میعادی - کارشناس ارشد ارتباطات  بازنمایی اخبار حوادث در رسانه‌های ایران همواره با موانع‌ متعددی از داخل و خارج از رسانه مواجه بوده است؛ چنانکه رسانه‌ در پوشش این‌گونه از اخبار دچار وسواس و دقت فراوان شده و برخی کج‌سلیقگی‌های فردی نیز در پوشش آنها سبب به حاشیه‌کشیدنشان می‌شود. تنگناهای حقوقی از سویی و خلاء قوانین حمایتی از رسانه و شاغلان در آن، از سوی دیگر، احتیاط بیش از حد را چاشنی کار رسانه کرده و در مواقعی به ایجاد پدیده‌ای به نام خودسانسوری منجر می‌شود. در نهایت اخبار با عبور از فیلترهای متعدد در حالی برای افکار عمومی منتشر می‌شود که با اصل خبر تفاوت‌های زیادی دارد.    واقعیت این است که بازنمایی اخبار حوادث در رسانه‌های ایران آسیب‌شناسی و کارشناسی شده نیست و رسانه‌ها عمدتا در مواجهه با این دست از اخبار تمایلی به پوشش ندارند؛ چون عواقبی برایشان به همراه دارد. بر همین اساس فقط به انتشار خبر می‌پردازند و از بررسی موشکافانه آن حذر می‌کنند؛ بنابراین لایه‌های زیرین و اصلی یک رویداد برای همیشه باقی می‌ماند و با گذشت اندک زمان این دمل به شکل دیگر در جامعه سر باز می‌کند و مجددا قربانی می‌گیرد؛ در حالی که رسالت اجتماعی رسانه‌ها آنها را موظف به دیدبانی و کشف حقایق در لایه‌های پنهانی اجتماع می‌کند.    بر اساس ادبیات موضوع، بازنمایی تولید معنا از طریق چارچوب‌های مفهومی و گفتمانی است؛ به این معنی که معنا از طریق نشانه‌ها، بویژه زبان تولید می‌شود. زبان سازنده‌ی معنا برای اشیای مادی و رویه‌های اجتماعی و صرفا واسطه‌ای خنثی و بی‌طرف برای صورت‌بندی معانی و معرفت درباره جهان نیست.  بازنمایی رسانه‌ای اما برساختی اجتماعی و فرهنگی از جهان واقع در چارچوب گفتمان و روابط قدرت به منظور استیلا و هژمونی فرهنگی و اجتماعی علیه دیگران فرهنگی / نژادی است؛ دیگرانی که بخشی از دیگربودگی و فرودستی آنان ریشه در زبان و گفتمانی دارد که رسانه‌ها سازنده و اشاعه دهنده‌ی اصلی آن هستند، بازنمایی ساخت رسانه‌ای و زبانی واقعیت و واقعیت براساس بازنمایی شکل می‌گیرد و ساخته می‌شود. هیچ امر فرازبانی، فراگفتمانی و فرا تاریخی وجود ندارد که به نحو عینی و شفاف انعکاس یابد، بلکه فهم و شناخت ما از واقعیت امری است که در زبان و گفتمان ساخته می‌شود. معنا نه اکتشافی طبیعی، که برساخته‌ای اجتماعی است. بازنمایی رسانه‌ای اگرچه برساخته‌ای اجتماعی و فرهنگی است، اما ایدئولوژی و گفتمان سعی می‌کند آن معانی و بازنمایی را امریطبیعی جلوه دهد.     بازنمایی اخبار مهاجران  بازنمایی اخبار حوادث در رسانه‌های ایران جنسیت‌گرا نیز هست؛ از آنجا که معمولا زنان در مواجهه با آسیب‌ها بدون دفاع‌تر هستند؛ از این رو بیشتر توجه رسانه‌ها به اخبار جنایی متوجه این قشر و کودکان است و دیگر در جامعه مثل مهاجران در کانون توجه قرار نمی‌گیرند.  هر چند که اخبار مهاجران اخیرا در سطح جهان به دلیل پدیده جنگ بسیار مورد توجه قرار گرفته که از آن جمله به آیلان کوردی کودک چهارساله سوری باید اشاره کرد که موج‌آفرینی جهانی داشت اما اغلب خبرها مربوط به این دسته از افراد در کانون توجه قرار نمی‌گیرند مگر اینکه دستاویز سیاسی یا اهرم فشار به کشوری باشد؛ به عبارت دقیق‌تر بیشتر برجسته‌سازی این‌گونه از اخبار ناشی از مطامع سیاسی و اقتصادی بازتاب‌دهنده است، نه منافع مهاجران.  در ایران هم مهاجران از سهم اندکی از اخبار رسانه‌ها برخوردار هستند که آن هم عمدتا مربوط به مراحل و اقدامات اقامتی آنهاست یا در مواردی که حضور گسترده آنها معضلاتی را برای جامعه ایجاد می‌کند تصمیمات کشوری اتخاد و در صدر اخبار قرار می‌گیرند؛ مثل طرح سال گذشته که تحصیل کودکان مهاجران که اکثر از افغانستان هستند، مورد توجه مسئولان قرار گرفته بود.  در مورد اخیر بازنمایی اخبار جنایت ورامین در رسانه‌های ایران بر اساس تمام محدودیت‌های مطرح‌شده در بالا با تاخیر صورت گرفت و انتشار این خبر در فضای مجازی پای رسانه‌های رسمی را به این پرونده باز کرد و حتی در این میان رسانه‌های ایران از سوی برخی از فعالان حقوق بشر و عده‌ای از مردم افغانستان به سانسور و بایکوت خبری متهم شدند؛ در حالی که هم‌زمان با قتل ستایش در ورامین، ستایش دیگری در استان فارس به شکل فجیعی به قتل رسید که رسانه‌ها در پوشش آن تفاوت زیادی با دختر افغان قائل نشدند.  رسانه‌ها ایران از آنجایی که از نظر مالی وابسته هستند، قدرت حضور در اقصی‌نقاط کشور را ندارند و از این رو برخی اخبار عادی و حتی گاه مهم از دسترس آنها دور می‌ماند ؛ بنابراین این موضوع در پرونده ستایش عمدی نبوده، همان‌گونه که دیده شد بعد از اطلاع رسانه‌ها از وقوع این فاجعه، بازنمایی اخبار پرونده به صورت برجسته‌ای انجام شد و سکوت رسانه‌ای ابتدایی ربطی به آنچه قوم‌گرایی خوانده شد نداشت، بلکه برگرفته از وضعیت و دیدگاه موجود به اخبار حوادث بود که گاه به آن به عنوان اخبار زرد نیز نگاه می‌شود؛ در حالی که این‌گونه نیست و پرداختن به آن بحث جداگانه‌ای می‌طلبد.  نظر و آرای اندیشمندان ارتباطات در مورد نحوه بازنمایی اخبار حوادث متفاوت است؛ برخی معتقدند انتشار اخبار حوادث باعث ایجاد حس ناامنی در جامعه می‌شود و عده‌ای دیگر بر این باورند که انتشار اخبار حوادث در نهایت، در جامعه آگاهی ایجاد می‌کند.  علی گرانمایه‌پور استاد ارتباطات معتقد است که رسانه‌ها در بازنمایی اخبار حوادث، وسواس و دقت خاصی دارند؛ رسانه‌ها هم خط قرمزها را رعایت می‌کنند و هم دچار خودسانسوری می‌شوند و از سویی رویکرد سیاسی حاکم بر رسانه آنها را از دایره بی‌طرفی خارج می‌کند. دکتر مهدی منتظرقائم جامعه‌شناس هم معتقد است در بازنمایی اخبار حوادث در رسانه‌های ایران مصلحت‌اندیشی می‌شود و این گونه اخبار باید با حفظ منافع ملی، عواطف، حفظ بی‌طرفی، انسان‌گرایی و مجموعه مولفه‌های خوب، تحلیل شود و حق قربانی نیز محفوظ باشد.  به گفته وی این در حالیست که رسانه‌های خارجی دنبال لایه زیرین نیستند بلکه دغدغه برخورد خبری، موج‌آفرینی سیاسی و عاطفی دارند تا با تحریک عواطف منافع خودشان را پیش ببرند. اما رسانه‌های داخلی نسبت به این موج‌آفرینی رسانه‌های خارجی در موضوع قتل ستایش عاقلانه برخورد کردند؛ زیرا می‌دانند عمق و نوع اثرگذاری مهم است و در موارد لزوم با تشکیل کمپین اجتماعی به قضیه وارد می‌شوند و در موارد دیگر به بررسی لایه‌های زیرین می‌پردازند تا جلوی تکرار را بگیرند و حق قربانی را نیز ادا کنند.     نتیجه‌گیری  در بازنمایی خبر قتل ستایش توسط نوجوان ایرانی در ورامین رسانه‌های ایران اقدامی برای سانسور یا بایکوت خبری نداشتند کما اینکه همزمان با وقوع این حادثه یک ایرانی توسط دو افغان به قتل رسید و رسانه‌ها خیلی در این خصوص موج‌آفرینی و جریان‌سازی نکردند اما رسانه‌ها با دروازه‌بانی اخبار قتل ستایش سعی در هدایت افکار عمومی و مسئولان کردند و جا ماندن در پوشش اولیه این خبر را با حضور در محل حادثه، کلانتری محل تشکیل پرونده، دادسرای ورامین، پزشکی قانونی و دادگاه تجدید نظر جبران کرده و با وجود تنگناهای قانونی اقدام به اطلاع‌رسانی از این پرونده جنجالی کردند و حتی برجسته‌سازی اخبار این پرونده و قرار دادن خبرهای مربوطه در صفحه اول خبرگزاری‌ها و تیتر صفحه اول بودن روزنامه‌ها موجی در جامعه ایجاد کرد تا به این پرونده توجه ویژه شود.  رسانه‌ها در پوشش اخبار قتل ستایش گرفتار قومیت‌گرایی نشده و تفاوتی برای این کودک افغان و ایرانی قائل نشدند اما اینکه نوع خشونت بکار رفته در این قتل به ایرانی بودن قاتل ربط داده شود هم مورد توجه رسانه‌ها نبود و بعضا توجه‌ها را به کودک بودن قاتل جلب می‌کردند اما قضاوت را به مخاطب واگذار می‌کردند و در پی حمایت از او نبودند.  همین که در مدت کوتاهی پرونده قتل ستایش به دادگاه تجدیدنظر رسید؛ راهی که گاه پرونده‌ها مشابه باید دوسال طی کنند تا تعیین شعبه شوند، نشان از فعالیت مناسب رسانه در برجسته‌سازی و متقاعدسازی اذهان مسئولان و مردم دارد.    انتهای پیام ,
تنها به خاطر این که جنگ سرد تمام شده و در یک نقطه‌ای از دنیا دو ایدئولوژی، درست در همسایگی، بر هم در خصم گرفته‌اند نیست، که شبه‌جزیره کره مدام در صدر اخبار است. موقعیت جغرافیایی این شبه جزیره باعث شده در تمام طول تاریخ عرصه‌ای برای تاخت و تاز و میوه‌ای برای برانگیختن هوس‌ها باشد.     کره هم 10 هزار سال تاریخ دارد            می‌گویند تاریخ این منطقه به 8 هزار سال قبل از میلاد مسیح برمی‌گردد، که یعنی تمدن آن 10 هزار سال قدمت دارد. اولین حکومت‌های پادشاهی که در این منطقه به قدرت رسیدند حاکم شبه جزیره کره و بخش‌هایی از منچوری در شمال شرقی چین کنونی بودند، اما دو قرن قبل از میلاد مسیح این سلسله توسط امپراتوری هان در چین شکست داده شد و شاخه‌ هان در کره قدرت را به دست گرفت که تا 400 سال بعد هم ادامه داشت و زمینه حضور پررنگ‌تر چینی‌ها در شمال شبه جزیره کره را فراهم کرد. اما این سلسله هم بالاخره باید جای خود را به اتحادیه‌های سیاسی دیگری می‌داد،‌ در نتیحه در قرون اول بعد از میلاد مسیح،‌ سلسله‌ هان جای خود را به سه حکومت پادشاهی دیگر در منطقه داد که هر کدام بر بخش‌هایی از شبه جزیره کره و منچوری حکومت می‌کردند، اتحادیه‌های سیاسی این سه را به دو ناحیه کاهش داد و این اولین بار بود که زمینه طرح کره شمالی و جنوبی مطرح شد، سرزمینی که پادشاهان منطقه شمالی در اختیار داشتند به واسطه همین پیمان‌های سیاسی گسترده‌تر بود، در آن شعر و فرهنگ بیشتر تشویق می‌شد و دین بودایی رواج بیشتری داشت. روابط کره و چین در این زمان صلح‌آمیز بود. به مرور حکومت جنوبی کره که زمین کمتری هم در اختیار داشت ضعیف شد و امپراتوری شمالی توانست آن را هم به قلمرو خودش اضافه کند،‌ با این حال این حکومت فرهنگ‌دوست و هنرپرور هم مانند بسیاری دیگر از حکومت‌های سرتاسر آسیا،‌ ناچار به جنگ با مغول‌ها شد. این درگیری 40 سال طول کشید و دولت را آن قدر ضعیف کرد که در نهایت با وجود این که در این جنگ شکست نخورد حکومتی تحت سلطه مغولان را ادامه داد.     شبه جزیره،‌ زمین تاخت و تاز همه   بعدها خانواده دیگری جانشین امپراتوری قبلی شد، که در نتیجه آن هر چند دوره 200 ساله‌ای از آرامش بر قلمرو کره حاکم شد. همزمان آیین کنفسیوس رواج بیشتری پیدا کرد و این زمان حوالی قرن 15 میلادی بود. اواخر این قرن اما به آرامش اوایل‌اش نبود؛ کره در اواخر قرن 15 میلادی از طرف ژاپن مورد حمله قرار گرفت که به مجموعه‌ای از جنگ‌های فرسایشی برای دو طرف ختم شد و کشور متخاصم هم در نهایت در آن پیروزی پیدا نکرد، در همین حال، مرزهای شمالی کره هم مورد حمله گاه و بیگاه نظامیان چین بود،‌ که به یک سری جنگ دیگر در منطقه منچوری منجر شد، اما در نهایت یک دوره دیگر صلح 200 ساله دست داد که زمینه‌ای برای رنسانس در حکومت کره شد. روند رو به رشد اما ادامه پیدا نکرد،‌ در قرن 19 کره به دلیل سیاست‌های انزواطلبانه در جهت حفظ فرهنگ و ارزش‌هایش به پادشاهی منزوی مشهور شد،‌ اما تغییرات سیاسی دیگری در منطقه به این وضعیت پایان داد،‌ بعد از دو دوره جنگ ژاپن و چین و ژاپن و روسیه، این همسایه شرقی کره تصمیم به اشغال کره گرفت که برای 35 سال ادامه داشت،‌ در نهایت شکست ژاپن در جنگ جهانی دوم باعث شد که کره از نیروهای دولت متخاصم خالی شود؛‌ حاصل این شد که نیروهای شوروی از شمال و نیروهای آمریکایی از جنوب شبهه جزیره حرکت و آن را بین خودشان تقسیم کردند.   تقسیم یک کره،‌ به دوتا   با وجود این که در اعلامیه قاهره که در سال‌های پایانی جنگ جهانی دوم صادر شد، بر لزوم تشکیل یک دولت واحد در شبه جزیره کره تاکید شده بود،‌ اما بالا گرفتن تضادهای ایدئولوژیک در جریان جنگ سرد در نهایت باعث شد دو دولت با دو ایدئولوژی متفاوت در این منطقه تشکیل شود و 1948 مبنای این جدایی شد.  در جمهوری جنوبی یک رییس جمهور که از حمایت آمریکا برخوردار بود روی کار آمد و در شمال،‌ یک چریک کمونیست،‌ با حمایت شوروی به قدرت رسید. با این حال شوروی اعلام کرد که از نظر این کشور، کیم ایل سونگ،‌ رهبر کره شمالی،‌ بر هر دو کره اقتدار دارد؛ موضوعی که سازمان ملل حاضر به پذیرش آن نشد. گفته می‌شود در این زمان شوروی حمایت‌های نظامی خودش از کره شمالی را ادامه داد، درحالی که آمریکا چنین حمایت‌هایی را از کره جنوبی در دستور کار قرار نداد. در نتیجه در 1950 جنگ دو کره آغاز شد که برای سه سال ادامه داشت،‌ با وجود برتری نظامی کره شمالی، اما جنگ در نهایت به بن‌بست رسید و حاصل آن توافق‌نامه آتش‌بسی بود که کره جنوبی هیچ وقت حاضر به امضای آن نشد.  دولتی که در دهه‌های 60 و 70 میلادی در کره جنوبی حکومت می‌کرد،‌ دیکتاتوری نظامی و با مخالفان تند بود،‌ اما به توسعه اقتصادی کشور کمک زیادی کرد،‌ با این حال،‌ رییس این دولت بعد از مجموعه‌ای از درگیری‌های سیاسی ترور شد و جا را برای به قدرت رسیدن اوپوزیسیون باز کرد، این شروع دور تازه‌ای از درگیری ها و نارضایتی‌های سیاسی بود که تا اواخر دهه 80 میلادی ادامه داشت. با این حال اصلاحات سیاسی و تلاش برای سازش دو کره ادامه پیدا کرد. در آغاز قرن بیست و یکم در جریان تلاش‌های دیگری برای بهبود روابط کره و ژاپن این دو کشور مشترکا میزبان جام جهانی شدند،‌ اما ادعای ارضی ژاپن بر صخره‌های لیانکورت کره باعث شد دوباره روابط به سمت سرد شدن حرکت کند.            امروز کره جنوبی   حکومت فعلی کره را به عنوان جمهوری ششم می‌شناسند؛ دولتی که کره را تبدیل به بهشت اینترنت جهان کرده است و از نظر تجاری هم موفقیت‌های خیره کننده‌ای به دست آورده است. با این که سه چهارم کره جنوبی کوهستانی است. درآمد سرانه این کشور طبق آمار سال 2012، روی رقم 20 هزار دلار در سال،‌ ثابت شد.( درآمد سرانه ایران در همین سال کمی بیشتر از 4 هزار دلار بوده است) کره جنوبی طبق آخرین آمارهای سازمان همکاری و توسعه اقتصادی،‌ یازدهمین کشور جهان از نظر میزان تولید ناخالص داخلی،‌ و سیزدهمین کشور از نظر نرخ برابری قدرت خرید است. این کشور تقریبا هیچ منبع انرژی و معدنی قابل فروشی ندارد و با ازدیاد سرسام‌آور جمعیت هم رو به رو است. در نتیجه رشد اقتصادی سریع و عظیم آن در کنار انفجار میزان دسترسی به اینترنت و تکنولوژی‌های نوین در این کشور از نظر بعضی تحلیل‌گران به نفوذ آمریکا در منطقه و ایجاد پایگاه‌های نظامی آن کشور در شبه جزیره بعد از جنگ کره مرتبط است. اقتصاد کره یکی از پیشروترین‌ها در حوزه اقتصاد کم کربن است؛ تلاشی برای کاهش میزان مصرف سوخت های فسیلی که به کاهش گرمای زمین و حفظ محیط زیست کمک می‌کند،‌ علاوه بر این آزادی‌های مدنی و مذهبی در این کشور رشد یافته است و استانداردهای بهداشت و سلامت و شفافیت دولتی آن بالاتر از حدود متوسط در سرتاسر آسیاست.     یک پرچم فلسفی   علاوه بر موقعیت جغرافیایی و تاریخی و جایگاه جدید اقتصادی کره جنوبی در جهان، پرچم این کشور هم برای خودش ویژگی‌های خاصی دارد که آن را از بسیاری از کشورها با علامت‌ها و رنگ‌های یکنواخت متمایز می‌کند.  کره جنوبی در اواخر قرن نوزدهم صاحب پرچم شد،‌ اما پرچم فعلی آن در نیمه قرن بیستم نهایی و برای کشور کره جنوبی به رسمیت شناخته شد. شاید در نگاه اول در چهار رنگ سپید، سیاه،‌ و قرمز و آبی چیزی روشن نباشد، به جز این خطوط سیاه،‌ برای خودشان معنی خاصی دارند و ترکیب دایره آبی و قرمز در میانه‌اش نشانی باستانی از نگاه یکی از مهم‌ترین فلسفه‌های شرقی به زندگی است.       این خطوط سیاه نقشه هم،‌ در طبیعت،‌ به معنی بهشت،‌ خورشید،‌ ماه و زمین،‌ در زمان،‌ چهار فصل سال،‌ چهار جهت جغرافیایی،‌ چهار ارزش اخلاقی: انسانیت، عدالت،‌ هوش و تواضع، چهار عنصر خانواده: پدر، مادر،‌ دختر و پسر،‌ چهار عنصر بهشت: آتش،‌ آب و خاک، یا زمین، و چهار معنی زندگی: توازن،‌ تمتع، خرد و سرزندگی است.  ین و یانگ،‌ دو اشکی که در این دایره به هم پیچیده‌اند نشان از این دارند که چطور عناصر کاملا متضاد هستی می‌توانند تکمیل‌کننده یکدیگر باشند و جهان طبیعت را شکل دهند؛ شاید همان چیزی که کره جنوبی تلاش می‌کند به آن دست یابد و ظاهرا خیلی هم دور نرفته است!      ایسنا - فاطمه کریمخان  انتهای پیام ,
 با این که علم ثابت کرده است که عاج فیل چیزی به غیر از همان ترکیب ناخن‌های بدن انسان نیست،‌ اما هنوز آدم‌هایی هستند که عاج فیل و شاخ کرگدن را با آیین و مراسم ویژه در هاون می‌سایند و گردش را برای افزایش توان جنسی و درمان سرطان‌های مردانه استفاده می‌کنند، نامش را هم گذاشته‌اند طب باستانی.   این بخشی از خطر بزرگی است که فیل‌ها و کرگدن‌های آفریقایی و آسیایی را تهدید می‌کند. ثروتمندان آسیای شرقی،‌ مهم‌ترین خریداران عاج و شاخ فیل و کرگدن هستند و مردم فقیر آفریقا و شکارچی‌های غیرقانونی از این فرصت استفاده می‌کنند تا پول‌های کلان به دست بیاورند. حاصل هم شده است این که تخمین زده می‌شود نسل فیل آفریقایی در دو دهه آینده به کلی منقرض شود و نسل کرگدن‌ها هم در خطر جدی انقراض قرار بگیرد!  کشورهای آفریقایی اما تصمیم گرفته‌اند هر طور شده جلوی این انقراض را بگیرند. کار سختی است اما ظاهرا امیدوار هستند که با جدیت بتوانند در آن به نتیجه ای دست پیدا کنند. یکی از راه‌هایشان برای متوقف‌کردن تجارت غیرقانونی شاخ و عاج، ضبط و نابودکردن تمام آن چیزهایی است که از شکار غیرقانونی فیل و کرگدن به دست می‌آید؛ برای این کار ، این هفته گردهم‌آیی بزرگی در پارک ملی نایروبی برگزار شده است تا 105 تن عاج و شاخ کرگدن ضبط شده را بسوزانند.    سرویس حیات وحش کنیا می‌گوید تخمین زده می‌شود عاج 8000 فیل و 343 کرگدن در این مراسم سوزانده شده است. دولت و فعالان اجتماعی کنیا تلاش کرده‌اند با هشتگ بهای بیشتر برای زنده‌ها (#worldmorealiave) مساله تجارت غیرقانونی عاج و کشتار در حیات وحش را بیشتر در معرض توجه عمومی قرار دهند.  رییس جمهوری کنیا که در این مراسم حضور داشته،‌ در مورد تصمیم برای نابودی این مقدار عاج و شاخ گفته است:  به نظر ما عاج و شاخ هیچ ارزشی ندارد،‌ مگر زمانی که روی تن فیل‌ها و کرگدن‌هایمان باشد.  سرویس حیات وحش کنیا هم در این مورد می‌گوید:  تلاش ما این است که نشان دهیم عاج فیل هیچ ارزشی ندارد مگر زمانی که روی تن یک فیل باشد،‌ ما می‌خواهیم به کسانی که عاج فیل می‌خرند یا آن را در خانه‌ نگه می‌دارند بگوییم باید از خودشان خجالت بکشند.         ...............................................................................................................................................................................................................................       ...............................................................................................................................................................................................................................       ...............................................................................................................................................................................................................................       ...............................................................................................................................................................................................................................       ...............................................................................................................................................................................................................................         انتهای پیام ,
وزارت امور خارجه مالدیو با انتشار بیانیه‌ای از تصمیم دولت این کشور برای قطع روابط دیپلماتیک با کشورمان خبر داد.    به گزارش خبرگزاری دانشجویان ایران (ایسنا)، در بیانیه دستگاه دیپلماسی مالدیو آمده است: دولت مالدیو تصمیم گرفته است روابط دیپلماتیک با ایران را قطع کند.    وزارت امور خارجه مالدیو این ادعای واهی را مطرح کرده که دولت جمهوری اسلامی ایران در خاورمیانه و به ویژه منطقه خلیج فارس سیاست‌هایی اتخاذه کرده که برای صلح و امنیت منطقه زیان‌بار بوده و این مسأله در ابعاد متعددی به ثبات، صلح و امنیت مالدیو نیز مرتبط است.    به گزارش ایسنا، بر اساس این بیانیه، روابط دیپلماتیک ایران و مالدیو دوم ژوئن سال 1975 آغاز شد.    خبرگزاری آسوشیتدپرس گزارش داد، این تصمیم مالدیو که دارای جمعیتی 341 هزار نفری است، از نزدیکی سیاست‌های این کشور به عربستان حکایت دارد. بر اساس این گزارش، سال گذشته ریاض با افتتاح سفارت در مالدیو، مبالغی را به عنوان کمک مالی در اختیار دولت این کشور قرار داد و ضمناً مذاکراتی را به منظور سرمایه‌گذاری آغاز کرد.    عبدالله یامین عبدالقیوم از زمان تصدی ریاست جمهوری مالدیو در سال 2013، سفرهای متعددی به عربستان داشته است.    انتهای پیام ,
‌مدیرکل مدیریت بحران استان مازندران از تلف شدن چند راس دام بر اثر بارش های شدید دو روز اخیر خبرداد.    علی اصغر احمدی در گفت وگو با خبرگزاری دانشجویان ایران(ایسنا) منطقه مازندران، درباره خسارت های بارش باران و رعد و برق در مازندران گفت: در تمامی شهرهای استان مازندران آب گرفتگی معابر رخ داده اما خسارت‌های جدی تا به این لحظه به ما گزارش نشده است.    وی افزود: تنها خسارت وارده بر اثر جاری شدن سیلاب در روز گذشته تلف شدن 17راس دام در روستای کردمیر چهاردانگه بود.    مدیرکل مدیریت بحران مازندران با اشاره به اینکه در مناطق کوهستانی استان مانند سوادکوه و تنکابن که خطر سیلاب در آنها بسیار بالاست تاکنون گزارشی مبنی برخسارات وارده به این شهرستانها ارسال نشده است، گفت: با توجه به بررسی ایستگاه های هواشناسی امیدواریم امروز جو هوای استان پایدار و بارندگی ها نیز پایان یابد.    انتهای پیام   ,
 احتمالا این موضوع برای خود ساکنان لندن آن‌قدرها عجیب نیست که برای ما مردم خاورمیانه. خبر این‌جا این طور نوشته می‌شود:  یک مسلمان پاکستانی الاصل‌ شهردار لندن شده است اما در لندن یک سیاستمدار چپ‌گرا که سابقه وزارت در کابینه گوردن براون را دارد با وعده جلوگیری از افزایش قیمت رفت و آمد در فاصله‌های کوتاه و ساختن خانه‌های ارزان‌قیمت به عنوان شهردار انتخاب شده است.   صادق خان 46 ساله،‌ فرزند پنجم یک زوج پاکستانی است که کمی پیش از تولد او به انگلستان مهاجرت کردند و بعد از او صاحب سه فرزند دیگر هم شدند و خانواده 10 نفره‌شان با حقوق پدر که راننده اتوبوس بود و دستمزد مادر که خیاطی می‌کرد می‌چرخید.  با این حال،‌ صادق از همان کودکی برای خودش راه‌های درآمدی داشت. در این مورد می‌گوید:  از وقتی چشم باز کردم پدر و مادرم را مشغول کار دیدم؛ بنا بر این به محض این که توانستم برای خودم کاری پیدا کنم، از فرصت استفاده کردم،‌ چون ما خوشبخت بودیم که در انگلیس زندگی می‌کردیم و پدر و مادرم بخشی از درآمدشان را برای اقوام‌مان که در پاکستان مانده بودند می‌فرستادند.  بچه درس‌خوان با این که هر کاری که از دستش برمی‌آمد انجام می‌داد و حتی گاهی در کارگاه‌های ساختمانی کار می‌کرد، توانسته بود در مدرسه نظر معلم‌ها را به خودش جلب کند. صادق که در علوم و ریاضیات نمره الف می‌گرفت قصد داشت دندان‌پزشک شود اما یکی از معلم‌هایش به او توصیه کرد با ذهن استدلالی که دارد می‌تواند در حقوق موفق‌تر باشد،‌ این درست زمانی بود که پسر نوجوان تحت تاثیر یک سریال تلویزیونی در مورد کار وکلا بود و تصمیم گرفت پیشنهاد معلمش را قبول کند،‌ در نتیجه دندان‌پزشکی فراموش شد.  بعد از این که تحصیلاتش را در رشته حقوق در یکی از دانشگاه‌های لندن تمام کرد‌،‌ حوزه حقوق بشر را برای وکالت انتخاب و چند تایی دعوای بین شهروندان و پلیس، مهاجران و دولت، و کارگران و کارفرمایانشان را وکالت کرد، در همین دوران با همکار وکیلش سعدیعه احمد ازدواج کرد و چند سال بعد در 1999 و 2001 صاحب دو دختر شد.  او که عضو حزب کارگر بود، در سال 2005 اولین بار توانست یک کرسی مجلس را که در پی بازنشسته شدن تام کاکس خالی مانده بود در رقابت با پنج کاندیدای دیگر به دست بیاورد. در همین اول ورود به مجلس او ناچار بود به بعضی سوالات سخت در مورد تروریسم اسلامی پاسخ بدهد، اما از پس این چالش ها برآمد. در سال 2006 او یکی از امضاءکنندگان یک نامه سرگشاده به تونی بلر نخست‌وزیر وقت بود که انتقادهایی در مورد سیاست خارجی او مطرح می‌کرد.  در 2008، روزنامه ساندی تایمز فاش کرد که گفت‌وگوی خان و یک زندانی مسلمان که به جرم دست‌داشتن در عملیات تروریستی در زندان بوده توسط پلیس شنود شده است. جک استراو وزیر دادگستری وقت، دستور رسیدگی به این موضوع را داد و پس از آن وزارت کشور مقرر کرد که گفت‌وگوها بین وکلا و موکلان آنها باید محرمانه بماند و هیچ کس حق شنودشان را ندارد.  بین سال‌های 2008 و 2009 او برای چند ماه در کابینه گردون براون،‌ وزیر امور داخلی (Minister of State for Communities) بود و بعد از آن به وزارت امور حمل و نقل همین کابینه رسید. در 2010 برای بار دوم به مجلس راه یافت ‌و در همین سال بود که در نظرسنجی در مورد 100 چهره بانفوذ دست چپی که توسط روزنامه دیلی تلگراف انجام شد با 84 پله صعود در جایگاه شانزدهم قرار گرفت.  در سال 2010 یک رسوایی مالی برای این نماینده حزب کارگر به بار آمد و مشخص شد که او از پاکت‌های نامه‌ای که هزینه آنها توسط مجلس پرداخت می‌شد برای ارسال کارت‌های تبریک عید و کریسمس استفاده کرده است؛ موضوعی که او را ناچار به پرداخت غرامتی معادل 2 هزار و 255 پوند کرد. او بعدا این موضوع را به گردن بی‌تجریگی و خطای انسانی انداخت و بابتش عذرخواهی کرد.  بعد از این که سمت قبلی‌اش در دولت را از دست داد،‌ اد میلیبند از چهره‌های مطرح حزب کارگر که قبلا برای ریاست این حزب مورد حمایت خان قرار گرفته بود،‌ او را در دولت سایه، که همزمان با دولت مستقر تشکیل می‌شود و برای هر یک از اعضای کابینه یک آلترناتیو دارد که عملکرد او را بررسی کند، به سمت وزارت حمل و نقل منصوب کرد.  از ابتدای 2013، خان علاوه بر سمت قبلی‌اش در دولت سایه،‌ وزارت دادگستری این دولت را هم به عهده گرفت و تا 2015 در این سمت باقی ماند.  اما صحبت در مورد شرکت او در انتخابات برای تعیین شهردار لندن اولین بار در 2013 مطرح شد؛ زمانی که با حضور در تعدادی سخنرانی و ارتباط با رسانه‌ها اعلام کرد که قصد دارد در 2016 برای این سمت کاندیدا شود. در 2015 او توانست در انتخابات داخلی حزب برای تعیین کاندیدای شهرداری در انتخابات لندن رقبایش را کنار بزند و کاندیدای نهایی حزب شود.  وعده‌های خان در مورد فراهم‌کردن خانه‌های ارزان‌قیمت برای بخشی از فقیرترین مردمی که در لندن زندگی می‌کنند،‌ مشابه وعده‌ای است که جرمی کوربن رهبر حزب کارگر در انتخابات سال گذشته میلادی توانست به وسیله آن‌ها رای بیاورد.  صادق‌خان اولین شهردار مسلمان یک پایتخت در اروپاست. بعد از این که نتایج انتخابات اعلام شد،‌ شهردار جدید لندن در نطق بسیار کوتاهی خطاب به مردم گفت:  من در جنوب لندن بزرگ شده‌ام و حتی خودم هم فکر نمی‌کردم روزی بتوانم شهردار لندن شوم،‌ از شما به خاطر این که یک غیرممکن را ممکن کردید ممنونم. ... من بسیار خوشحال هستم که مردم لندن،‌ امید و برابری را انتخاب کردند و از این انتخاب نترسیدند،‌ ترس هیچ وقت ما را حفاظت نمی‌کند،‌ بلکه تنها ما را ضعیف‌تر می‌کند،‌ و سیاست ترس، چیزی نیست که ما در این شهر از آن استقبال کنیم.    ایسنا-فاطمه کریمخان  انتهای پیام ,
‌یک پژوهشگر تاریخ گفت: تنوع مالکان، نبود آشنایی مردم با آثار تاریخی اصفهان و محدود بودن شناخت فقط به چند اثر تاریخی، نبود زیرساخت‌های لازم رفاهی و نبود لیست مشخصی از آثار تاریخی که نشان دهد 400 اثر تاریخی ناب موجود در شهر اصفهان چه و کجا هستند، از معضلاتی است که توسعه گردشگری اصفهان را گرفتار کرده است.  ‌  به گزارش خبرنگار خبرگزاری دانشجویان ایران‌(ایسنا)، منطقه اصفهان، محمدحسین فروغی در نشست زمینه‌های خلاقیت در توسعه گردشگری با توجه به جاذبه‌های تاریخی اصفهان که به همت مرکز خلاقیت و نوآوری شهرداری اصفهان برگزار شد، اظهار کرد: صنعت گردشگری با عمر کوتاه خود تاکنون 10 درصد از تولید ناخالص و اشتغال را در جهان به دست آورده و یکی از قوی‌ترین صنایع حال حاضر جهان محسوب می‌شود.  ‌وی با بیان اینکه ایران جزء 10 کشور برتر جهان در زمینه گردشگری معرفی‌شده است، افزود: سهم ایران از بازار توریسم در جهان کمتر از یک درصد و سهم این کشور از صنعت گردشگری به طور کلی نیز در اشتغال و تولید ناخالص کمتر از یک درصد است.  این پژوهشگر تاریخ ادامه داد: اصفهان به علت موقعیت جغرافیایی و حضور در فلات مرکزی و نشست در کنار زاینده‌رود و همجواری با کوه‌های زاگرس و همسایه بودن با حاشیه کویر موقعیت فوق‌العاده جغرافیایی دارد و روستاهای بسیار کهن نیز در آن به شکل متعددی هویدا است.  ‌فروغی با اشاره به اینکه اصفهان در چهار دوره تاریخی در اوج و قله تاریخ قرار دارد و پایتخت بهترین سلسله‌های حاکم بر ایران می‌شود، گفت: پس از حمله مغول‌ها به اصفهان به قدری این حمله شدید بوده که از گسست نسلی در میان اصفهانی‌ها صحبت به میان می‌آید و در واقع به قدری ضربه مغول‌ها به اصفهان سهمگین بوده که حتی مورخی نتوانسته و نبوده که آن دوران را به روایت در آورد، اما برخی از اسناد نشان می‌دهد که جمعیت اصفهان به قدری کم شده که مالیات قبل از دوره حمله مغول‌ها با مالیات بعد از دوره مغول‌ها 95 درصد کاهش را نشان می‌دهد که این نشان از کاهش شدید جمعیت اصفهان دارد.  ‌وی تأکید کرد: اصفهان در دوران پیش از صفویه از اهمیت بسیار بیشتری برخوردار بوده و به واسطه اهمیت اصفهان در دوران قبل از صفویه موجب شد تا صفویان اصفهان را به پایتختی برگزینند و قطعاً آثار موجود در اصفهان فقط به دوران صفویه محدود نمی‌شود.  ‌مدیر گروه تاریخ اداره کل آموزش‌وپرورش استان اصفهان ادامه داد: اگر پس از صفویان قوم‌هایی مثل مغول یا تاتار به اصفهان حمله می‌کردند، بی‌شک از آثار امروز اصفهان که از دوران صفویه وجود دارد، چیزی باقی نمانده بود و اگر امروز منار ساربان را با 900 سال قدمت در اصفهان می‌بینید، نشان می‌دهد که در دوره ملک شاه سلجوقی اصفهان چه جایگاه والایی داشته و مردم از چه درجه اقتصادی بالایی برخوردار بوده‌اند که چنین مناره‌ای ساخته‌شده و گفته می‌شود که شاگردان بازاریان اصفهان در دوره ملکشاه سلجوقی با سطل طلا جلوی مغازه‌هایشان را آب‌وجارو می‌کردند.  فروغی با تأکید بر اینکه اصفهان و آثار آن فقط محدود به میدان نقش‌جهان نیست، ادامه داد: منار ساربان که 900 سال پیش در اصفهان بنا شده امروز سومین منار بلند جهان محسوب می‌شود و ارتفاعی 54 متری دارد. محراب ایلخانی مسجد جامع یکی از حیرت‌انگیزترین معماری‌های جهان را دارد و این نشان می‌دهد که اصفهان یکی از مهم‌ترین شهرهای ایران قبل از صفویه بوده است.  وی به موانع موجود برای توسعه گردشگری با توجه به آثار تاریخی اشاره کرد و افزود: متأسفانه متولیان برخی آثار تاریخی در اصفهان زیادند. در اصفهان اداره کل میراث فرهنگی، اوقاف، شهرداری، حوزه علمیه و مالکان خصوصی بناها را در اختیار دارند و هرکدام نیز روش و استراتژی نگه‌داری خود را پیاده می‌کنند از یک طرف اوقاف اصلاً تمایلی به بازدید عمومی از اماکن مهم که دستش است، ندارد از طرف دیگر میراث فرهنگی به قدری سخت‌گیری می‌کند که برخی از آثار تاریخی از بین می‌رود.  ‌مدیر گروه تاریخ اداره کل آموزش‌وپرورش استان اصفهان اضافه کرد: تنوع مالکان، نبود آشنایی مردم با آثار تاریخی اصفهان و محدود بودن شناخت فقط به چند اثر تاریخی، نبود زیرساخت‌های لازم رفاهی و نبود لیست مشخصی از آثار تاریخی که نشان دهد 400 اثر تاریخی ناب موجود در شهر اصفهان چه و کجا هستند، از معضلاتی است که توسعه گردشگری اصفهان را گرفتار کرده است.  ‌فروغی خاطرنشان کرد: اگر از آثار تاریخی اصفهان به روش موضوعی و نوع معماری تفکیک صورت گیرد، قطعاً گردشگری اصفهان موفق‌تر خواهد بود و اگر حتی در آثار تاریخی اصفهان مباحث تخصصی مورد بررسی قرار گیرد و کلاس‌های علمی برپا شود، قطعاً گردشگری یک گام به پیش ‌برخواهد داشت.  ‌به گزارش ایسنا، در پایان این مراسم از استاد مرتضی جعفری هنرمند قلمکار تجلیل شد.  ‌انتهای پیام     ,
گروهک تروریستی داعش برای ادای فریضه حج ساکنان مناطق تحت اشغال خود، شرایط سنی و رهن و ضمانت تعیین کرد.    به گزارش ایسنا، شفقنا به نقل از پایگاه خبری کلنا شرکاء وابسته به مخالفان سوری نوشت: گروهک تروریستی داعش با تغییر در موضع قبلی در قبال ادای فریضه حج از سوی ساکنان مناطق تحت اشغال خود، اعلام کرد که بنا به شرایط مشخصی به آنها اجازه می‌دهد فریضه حج را به عنوان یکی از ارکان دین مبین اسلام به جای آورند.    بر اساس این گزارش، افراد ساکن مناطق تحت اشغال داعش و خواهان ادای فریضه حج باید متولد سال 1970 میلادی و قبل از آن باشند، دوره شریعت را پشت سر گذاشته و برای تضمین بازگشت به محل زندگی خود پس از پایان موسم حج نیز باید اسناد مالکیت مورد تأیید از قبیل سند خانه را به رهن بگذارند و دو تن از عناصر وابسته به این گروهک تروریستی نیز ضامن آنها شوند.    گروهک تروریستی داعش همچنین از افراد خواهان ادای فریضه حج در مناطق تحت اشغال خود خواست که برای اثبات هویت خود، فتوکپی شناسنامه، دو قطعه عکس و فتوکپی مجوز رسمی حج را به همراه داشته باشند.    بدین ترتیب، شروط داعش عبارتند از: 1- داشتن معرفی‌نامه از دو تن از عناصر داعش، 2- سپردن وثیقه ملکی به داعش برای بازگشت، 3- فرد متولد 1970 میلادی و قبل از آن باشد، 4- دوره آموزشی داعش را دیده باشد.    هنوز معلوم نیست این افراد با چه گذرنامه‌ای و از چه طریق می‌توانند به حج بروند.    انتهای پیام ,
در روزهای اخیر ایسنا گزارشی از زنی به نام اعظم منتشر کرد که همسرش او و دو دختر خردسالشان را تا سر حد مرگ آزار داده و 21 روز بدون آب و غذا در خانه‌شان زندانی کرده بود. همسر این زن، معتاد به شیشه است و دچار توهم، ماجرا از آنجا آشکار می‌شود که او مردی را به خانه می‌آورد و از او می‌خواهد بگوید که با زنش رابطه داشته یا نه؟ مرد که وضعیت اسفناک زن و دو بچه را می‌بیند، پلیس را در جریان می‌گذارد. همسر اعظم زندانی می‌شود و اعظم، هانیه و هدیه که یک روز را در بیمارستان می‌گذرانند حالا منتظر نظر دادگاه هستند. این مرد به گفته خواهرش، مادر خود را هم شکنجه می‌داده و  مادر بر اثر همین شکنجه‌ها مرده است و پدرشان هم  از کتک‌های فرزندش در امان نیست.‌    انتشار این خبر که با عکس‌هایی از بدن جراحت‌دیده و سوخته اعظم و فرزندانش همراه بود، در شبکه‌های اجتماعی همخوان و با واکنش‌های مختلفی مواجه شد. شهیندخت مولاوردی  -معاون رئیس‌جمهور در امور زنان و خانواده - با بیان اینکه نتوانسته خواندن این گزارش را به پایان برساند، دستور پیگیری ویژه این پرونده را صادر کرد.  کاربران شبکه‌های اجتماعی هم از این گزارش هولناک متاثر شدند و به این خبر واکنش دادند، هشتگ #اعظم نیز یکی از هشتگ‌های پرکاربرد روزهای اخیر بود. واکنش‌هایی که بخشی از آن به وثیقه 20 میلیونی ابتدایی برای همسر اعظم بود و موج واکنش‌های مختلف دیگری که سبب شد مرد در زندان بماند و قرار تامین وثیقه 20 میلیونی باطل شود.       نمایی از صورت اعظم که توسط شوهرش مورد ضرب و جرح قرار گرفته است      اما غیر از واکنش‌های ابتدایی، ریشه‌یابی این مورد که از انواع خشونت خانگی است که در نقاط دیگر جهان نیز رخ می‌دهد، روی دیگر ماجراست.   شیما قوشه وکیل خانواده است و وکالت زنانی را در موارد مشابه بر عهده داشته است؛ او معتقد است که مهم‌ترین موضوع در بحث خشونت خانگی، نبود قانونِ خاص خشونت خانگی است.  او می‌گوید: سال 1383 قانونی در حمایت از کودکان و نوجوانان تصویب شد که اگرچه قانون محدودی است، اما قابل ارجاع است. اما در مورد خشونت بر زنان قانون خاصی نداریم و در هنگام رخ‌دادن چنین اتفاقاتی، باید به قانون جزای عمومی مراجعه کنیم که در آن دیگر این موضوع مطرح نیست که فرد بزه‌کار و بزه‌دیده در کانون خانواده قرار دارند که این موضوع تاثیرات منفی زیادی دارد؛ در فرهنگ ما همیشه از خانه به عنوان نهادی امن یاد شده و خانه همواره به عنوان جایی که امنیت خانواده را تامین می‌کند، مطرح است. به نظر من با کسی که در چنین فضایی دست به خشونت می‌زند، باید با شدت بیشتری برخورد کرد. نکته دیگر این است که در قانون جزا، عموما خشونت باید اثبات شود، اما در مورد خشونت خانگی قضیه متفاوت است و نباید نیازی به اثبات داشته باشد؛ زیرا در خانه کسی برای شهادت وجود ندارد. شهادت کودکان هم عموما مورد تایید نیست و حتی بهتر است کودکان وارد این پروسه نشوند؛ بنابراین اثبات خشونت با قوانین کنونی دشوار است. اما با نگاه ویژه به این نوع خشونت‌ها در قانون خشونت خانگی، می‌شود مسیر رسیدگی به این پرونده‌ها را تسهیل کرد.    قوشه معتقد است وقتی افراد از فضای اجتماع به خانه پناه می‌آورند، فکر می‌کنند خانه جایی امن است؛ اگر این امنیت از بین برود، مفهوم خانه هم در اذهان تغییر می‌کند.  این وکیل دادگستری همچنین معتقد است که مجازات خشونت خانگی باید شدید باشد تا خانه به فضایی نا امن تبدیل نشود؛ او می‌گوید : منظور از شدید بودن مجازات تنها طولانی‌کردن دوران حبس نیست، بلکه ایجاد شرایطی است که خشونت خانگی به حداقل برسد.  او همچنین به ابعاد فرهنگی این مساله اشاره می‌کند و می‌افزاید: ما در جامعه‌ سنتی‌ای زندگی می‌کنیم، اگر مرد را زندانی کنیم، چون نهادهای حمایتی و سازمان‌های مردم‌نهاد موثر نداریم و مراجعان نهادهای حمایتی دولتی زیاد هستند، ممکن است در نبود مرد، مشکلات دیگری برای خانواده ایجاد شود؛ بنابراین راه تنها زندانی‌کردن مرد نیست، بلکه باید مانند اکثر کشورها در کنار نظارت بر چنین خانواده‌هایی، بر درمان مردان خشونت‌ورز کار کرد. به نظر من بازکردن فضا برای کار نهادهای حمایتی، موثرترین عامل در این زمینه است که می‌تواند از بزه‌دیده و بزه‌کار حمایت کند؛ چون بزه‌کار هم به یک چرخه معیوب وارد شده و او هم نیاز به حمایت دارد.  او با تاکید بر اهمیت ایجاد خانه‌های امن برای حمایت از زنانی که مورد خشونت خانگی قرار می‌گیرند هم می‌گوید:  خانه‌های امن می‌توانند از زنان و کودکان مبتلابه ، حمایت کنند؛ یعنی زنان می‌توانند پیش از آن‌که وارد برروکراسی اداری دادگاه‌ها شوند، جایی برای زندگی داشته باشند و خورد و خوراک و مسکن آنها تامین باشد، حتی در این خانه‌های امن می‌توانند حرفه‌ای بیاموزند تا بعد از خروج از خانه استقلال نسبی شخصیتی بیابند. با این شیوه هم افراد آسیب‌دیده کم می‌شوند و هم از فهرست دختران فراری و زنان کارتن‌خواب و تعداد خودکشی‌ها کاسته می‌شود.  این وکیل خانواده با اشاره به توان محدود نهادها و سازمان‌های حمایتی دولتی چون بهزیستی تاکید می‌کند: سازمان‌هایی چون بهزیستی نمی‌توانند همه جا نفوذ داشته باشند، اما خانه‌های امن می‌توانند در هر محله‌ای ایجاد شوند و زنان می‌توانند در این خانه‌ها درباره شیوه‌های مقابله با خشونت کلامی و فیزیکی آموزش ببینند. حتی پرونده‌ای برای آنها ثبت شود که در شرایط بحرانی از آن‌ها حمایت شود.    زهرا مینویی هم وکیل خانواده است. او هم نبود قانونی مختص به خشونت خانگی را یکی از دلایل ضعف رسیدگی به این پرونده‌ها می‌داند و می‌گوید: متاسفانه عموما کسی از خشونت خانگی باخبر نمی‌شود، من حتی با مواردی مواجه بوده‌ام که کل آپارتمان از آزارهایی که مردی به همسرش می‌رساند، باخبر بودند، اما کسی از ترس مرد جرات نمی‌کرد عیله او شهادت بدهد. وقتی ما قانونی برای حمایت از شهود نداریم، ممکن است کسانی که مطلع باشند هم شهادت ندهند. یکی دیگر از مشکلات ما دید کدخدامنشانه در حل مسائلی چون خشونت خانگی است، بسیاری از پرونده‌ها در دادسرا یا به دلیل کمبود مدارک بسته می‌شود و یا سعی می‌شود با کدخدا منشی پرونده را حل و فصل کنند؛ سیستم قضایی با آمارهای وحشتناک طلاق مواجه است، اما به جای اینکه راه درست را برود، شرایط دریافت مهریه را برای زنان سخت می‌کند و هزینه دادرسی را بالا می‌برد تا آمار طلاق پایین بیاید؛ شاید این روند به کاهش آمار طلاق کمک کند، اما ممکن است به افزایش همسرکشی، همسر آزاری و فحشا دامن بزند.  مینویی با اشاره به اهمیت ایجاد خانه‌های امن نیز می‌گوید: بهزیستی کسی را به عنوان خودمعرف نمی‌پذیرد بنابراین باید در کنار سازمان‌های دولتی، نهادهای مدنی وجود داشته باشند که اعظم و کسانی چون او را بپذیرند و به نهادهای حمایتی معرفی کنند. وقتی این زنان جایی برای پناه بردن نداشته باشند، تغییری در وضعیت آن‌ها حاصل نمی‌شود. اما اگر موسسه‌های حقوقی وجود داشته باشند که از جایی تامین مالی شوند و به زنان مشاوره حقوقی رایگان بدهند و آنها را راهنمایی کنند تا بدانند که از چه راههایی می‌توانند به عدالت دسترسی داشته باشند، آمارهای خشونت خانگی پایین خواهد آمد.     لیلی ارشد مددکار اجتماعی و مدیر خانه خورشید هم معتقد است برای پیشگیری از خشونت خانگی باید اقدامات چندجانبه‌ای صورت بگیرد؛ چون این موضوع ابعاد مختلفی دارد. او که سال‌ها مدیریت خانه خورشید را که پناهگاهی برای زنان آسیب‌دیده است بر عهده داشته، معتقد است: بیشتر این خشونت‌ها در میان افرادی رخ می‌دهد که شرایط اجتماعی و اقتصادی دشواری دارند. متاسفانه نوجوانان و جوانان آموزش‌های لازم در زمینه ارتباط موثر و مهارت‌های زندگی و مهارت‌های اجتماعی نمی‌بینند، این یکی از جاخالی‌های بزرگ در این زمینه است. وقتی ما بلد نباشیم خشم خود را کنترل کنیم، وقتی در هیچ مقطع آموزشی مهارت‌های ارتباط بین فردی را ندیده باشیم، زمینه برای بروز خشونت فراهم‌تر خواهد بود. فرزندان ما شیوه‌های همسری، والدی و فرزندپروری را نمی‌آموزند، احساس مسئولیت را نمی‌آموزند و زمانی که در نقش پدر و مادری قرار می‌گیرند، طبیعتا رفتار مناسبی نخواهند داشت. وقتی مشکلات اجتماعی مثل اعتیاد، بیکاری، مهاجرت بر اثر فقر و حاشیه‌نشینی را به همه این عوامل بیفزاییم، زندگی کردن در شرایط نامناسب سبب می‌شود افراد نتوانند به درستی مراحل مختلف زندگی را طی کنند و این آسیب‌ها مانعی برای رشد همه‌جانبه است. ما فقط رشد فیزیکی نداریم، رشد عاطفی، روانی، اجتماعی و جنسی هم لازم است و وقتی کودک این مراحل را به درستی از سر نگذرانده باشد و در کودکی به اندازه کافی از امنیت کافی برخوردار نبوده‌ باشد، دوست داشته نشده باشد و مورد غفلت واقع شده باشد، حتما در بزرگسالی تاثیرات و عواقبی در انتظارش خواهد بود. اگر چنین فردی در بزرگسالی در شرایط دشوار زندگی کند، ممکن است دست به رفتارهای خشونت‌آمیز بزند. اکثر کسانی که کودک‌آزاری می‌کنند یا به کودکان تجاوز می‌کنند، در کودکی مورد تعرض واقع شده‌اند.  لیلی ارشد با اشاره به تاثیرات مواد مخدر و محرک‌ها هم می‌گوید: اصولا بیماری اعتیاد، بیماری چندوجهی اجتماعی، روانی و فیزیکی است؛ یعنی یک تفاوت‌هایی بین آدم‌هایی که اعتیاد دارند و آدم‌هایی که هرگز مواد مصرف نکرده باشند، هست؛ من در این سال‌هایی که با این افراد کار کرده‌ام، دیده‌ام که یک تفاوت‌هایی بین این آدم‌ها با سایرین هست؛ این آدم‌ها کوله‌پشتی سنگینی دارند از خشم، از اضطراب، از ترس، از مقایسه و طردشدن. وقتی من کوله سنگینی دارم و در شرایط نامناسب اجتماعی قرار می‌گیرم، با تصور بهبود شرایط عاطفی و روانی‌ام، به دلیل عدم آگاهی راحت‌تر وارد اعتیاد می‌شوم. همچنین متخصصان این حوزه می‌گویند مواد صنعتی در هر بار مصرف، تعدادی از سلول‌های مغز را از بین می‌برند، سلول‌هایی که دوباره تولید نمی‌شوند و گاهی مغز دیگر از آن‌ها فرمان نمی‌برد، خودشان می‌گویند: مواد به ما دستور می‌دهد.     این مددکار باسابقه معتقد است که راه حل اصلی این مشکل، پیشگیری نوع اول یعنی آموزش مهارت‌های زندگی و اجتماعی است، او می‌گوید: اگر ما سرچشمه را پیدا نکنیم، صرفا کمک به آدم‌های مغروق، کمکی نمی‌کند.  ارشد می‌گوید: هر روز تعداد آدم‌هایی که درگیر اعتیاد و مسائل آن هستند رو به افزایش است، کمک به این افراد گرچه ضروریست، اما کافی نیست. ما سرچشمه را باید پیدا کنیم. وقتی که از سر رودخانه آدم‌ها در حال وارد شدن هستند نمی‌توانیم به در حال غرق‌شدن‌ها کمک کنیم. اگر پیشگیری نباشد ما نمی‌توانیم کار مشعشعی انجام دهیم. پس انتظار این است که رسانه ملی و سایر رسانه‌ها، آموزش و پرورش و نهادهای آموزشی، به آگاهی دادن به کودکان و نوجوانان برای ایمن‌کردن آن‌ها بپردازند.  اما او هم با اشاره به اهمیت قانون‌گذاری در این زمینه‌ می‌گوید: ما قانون مشخصی برای خشونت خانگی نداریم و تنها عمل خشونت‌زا را خشونت می‌دانیم، مادر پسر 12 ساله‌ای که پدرش او را به دلیل نمره 16 کشته بود در مصاحبه‌ای گفته بود که پدر بارها پسرش را به مرگ تهدید کرده بود، اما در قانون ما چنین جایگاهی برای این موارد نیست. مددکار اجتماعی حتی اجازه ورود به خانه‌ها را ندارد و باید از دادسرا اجازه داشته باشد. خشونت خانگی موضوعی جهانی و فراگیر است، اما کشورهای زیادی با قوانین پیشگیرانه این خشونت‌ها را کاهش داده‌اند، آن‌ها مجازات‌های جایگزین را مورد توجه قرار داده‌اند؛ وقتی فردی خشونتی نشان می‌دهد، همواره مورد نظارت قرار می‌گیرد، آموزش می‌بیند و مجازات او هم بر اساس نوع خشونت عمدتا اجتماعی خواهد بود؛ چنان‌که فردی که در سال چندبار تصادف می‌کند یا هنگام رانندگی مشروب می‌خورد و بد رانندگی می‌کند، گواهینامه‌اش برای 6 ماه گرفته می‌شود تا در شرایط سختی قرار می‌گیرد که خودش دیگر اقدام به خشونت نمی‌کند.    ایسنا - آزاده شمس    انتهای پیام     ,
همین چند روز پیش، سالگرد تاسیس روزنامه جمهوریت در ترکیه بود،‌ همین چند روز پیش هم البته سردبیر روزنامه را با تیر زدند و بعد هم محکومش کرده‌اند به زندان. ترکیه در میان 180 کشور در رده‌بندی آزادی مطبوعات، رتبه 151 را دارد!  روزنامه جمهوریت 92 ساله است و در طول تاریخش بارها با اخراج روزنامه‌نگارانش،‌ مهاجرت آن‌ها به کشورهای دیگر، محدودیت‌های انتشار و بحران‌های مالی رو به رو بوده است،‌ با این حال همزمان با سخت‌تر شدن شرایط کار روزنامه‌نگاران در دوره رجب طیب اردوغان رییس جمهوری فعلی و نخست‌وزیر قبلی ترکیه، نام این روزنامه بارها به عنوان یکی از مهم‌ترین پایگاه‌های منتقدان دولت شنیده شده است. یک بار در اوج درگیری‌های سیاسی سال 2008 در ترکیه با کوکتل مولوتوف، ‌به دفتر روزنامه حمله شده و بار دیگر بعد از ماجراهای دو سال قبل پاریس، کارکنان این روزنامه تهدید به قتل شدند، حالا به نظر می‌رسد دور جدیدی از حمله‌ها به این روزنامه آغاز شده است،‌ درست بعد از این که سردبیر روزنامه مدارکی در مورد دست‌داشتن دولت ترکیه در جنگ داخلی در سوریه به دست آورده و آن‌ها را منتشر کرده است.       جان دوندار سردبیر روزنامه جمهوریت ترکیه     جان دوندار سردبیر روزنامه جمهوریت همان کسی است که اول این هفته،‌ درست رو به روی دادگاه مورد حمله قرار گرفت؛ فردی که او را  خائن خطاب می کرد یک گلوله به سمتش شلیک کرد که باعث شد یکی از همراهان دوندار،‌ سردبیر دفتر آنکارای این روزنامه زخمی شود،‌ مهاجم را اما بلافاصله دستگیر کردند،‌ و دادگاهی کوتاه او را به پنج سال حبس محکوم کرد. کس دیگری در این حمله آسیب ندید.       سوءقصد به جان دوندار روزنامه‌نگار ترک درست در برابر ساختمان دادگاه انجام شد      مردی که به دوندار حمله کرده بود توسط همسر این روزنامه‌نگار متوقف شد و پلیس او را بازداشت کرد       دوندار، که از دهه 80 میلادی مشغول روزنامه‌نگاری است دکترای علوم سیاسی دارد،‌ برای تعداد زیادی از مطبوعات ترکیه کار کرده یا در آن‌ها ستون ثابت داشته،‌ تعداد زیادی مستند تلویزیونی برای شبکه‌های دولتی و خصوصی این کشور ساخته و 20 کتاب منتشر کرده است. سال گذشته میلادی برای او سال سختی بود. او که در سال 2013 متهم شده که در مورد اعتراضات مردمی به تصمیم دولت برای تخریب یک پارک در استامبول بسیار صریح اظهار نظر کرده است،‌ در سال 2015 سردبیر روزنامه جمهوریت شد. در همین سال روزنامه‌اش برای روزنامه‌نگاری مستقل و شجاعانه برنده جایزه بنیاد گزارشگران بدون مرز شد‌. اما در فاصله کوتاهی بعد از این،‌ او و سردبیر دفتر آنکارای روزنامه،‌ به اتهام عضویت در گروهک‌های تروریستی مسلح برای یک ماه بازداشت شدند،‌ اما چون کسی نتوانست اتهام آنها را ثابت کند،‌ در نهایت آزاد شدند.  دردسرها البته به این‌جا ختم نمی‌شود. بعد از این که روزنامه گزارشی در مورد کمک‌های سرویس‌های اطلاعاتی ترکیه به جنگ در سوریه منتشر کرد در این گزارش عکس‌هایی از کامیون‌های سلاح که به سمت سوریه می‌رفتند هم وجود داشت و این موضوع باعث شد اردوغان شخصا دست به موضع‌گیری بزند. او در اظهاراتش، دوندار را هدف قرار داد و گفت:  شخصی که مسئول انتشار چنین گزارش‌هایی است، هزینه ای سنگین بابت این کار پرداخت خواهد کرد.  دوندار سردبیر روزنامه جمهوریت و اردم گل ‌سردبیر دفتر آنکارای این روزنامه،‌ حالا تحت پیگرد قضایی هستند. وکلای آن‌ها می‌گویند دادستان برای دوندار به اتهام تهیه و انتشار اسناد دولتی درخواست 25 سال و برای گل به اتهام انتشار اسناد دولتی درخواست 10 سال زندان کرده است.  دوندار و همکارش که اول این هفته از سوءقصد و شلیک گلوله جان سالم به در برده‌اند، حالا روانه زندان خواهند شد،‌ سردبیر روزنامه جمهوریت بعد از سوءقصدی که بعد از خروج از دادگاه علیه او انجام شد در دفترش مصاحبه‌ای انجام داده و شرایط امروز ترکیه را مشابه شرایط دوران مک کارتیسم توصیف کرده است:  در یک روز، ما با دو سوءقصد رو به رو شدیم، اولین توسط دستگاه قضا و بعدی توسط اسلحه. مجازاتی که ما با آن رو به رو هستیم و همین طور گلوله‌هایی که به سمت ما شلیک شده‌اند فقط برای ساکت‌کردن ما نبودند؛ این اقدامی علیه تمام ماست، برای این که ما را بترسانند و ساکت‌مان کنند. برای این که ما را مجبور به سکوت کنند؛ با این وجود همه ما باید در دفاع از آزادی مطبوعات و آزادی اطلاعات شجاع باشیم.  ترکیه هیچ وقت بهشت روزنامه‌نگاران نبوده ،‌ اما هیچ وقت هم جهنمی مانند این نبوده است. این نوعی تعقیب توهمات است،‌ مشابه اتفاقی که در دوره مک‌کارتیسم در 1950 در آمریکا افتاده است.  گل هم که در سوءقصد روز شنبه آسیب دیده در این مورد می‌گوید:  حکمی که علیه ما صادر شده، حکمی علیه روزنامه‌نگاری است، و ما آن را قبول نمی کنیم؛ مطبوعات آزاد را نمی‌توان ساکت کرد.    تلاش‌های دولت ترکیه برای ساکت‌کردن مطبوعات البته تنها به خاک خودش محدود نبوده است،‌ در ماه‌های گذشته این دولت یک بار هم از مقامات ایرانی خواسته بود مطبوعات را از تهیه گزارش در مورد پسر آقای اردوغان که گفته می‌شود در فساد مالی دست داشته منع کنند،‌ یک بار هم از یک روزنامه‌نگار آلمانی تبار به خاطر نوشتن مقالات توهین‌آمیز علیه اردوغان شکایت کرده است،‌ و دفتر روزنامه زمان یکی دیگر از روزنامه‌های منتقد دولت هم مورد حمله قرار گرفته است.       اعتراض به حمله به دفتر روزنامه زمان و محدودیت‌های روزنامه‌نگاری در ترکیه     قبل از بحران مهاجران اتحادیه اروپا فشار زیادی به دولت ترکیه وارد می‌کرد تا آزادی‌های بیشتری به روزنامه‌نگاران بدهد، اما حالا که ترکیه قرار است سدی در برابر سیل مهاجران به اروپا، همچنین خانه‌ای برای مهاجرانی که قبلا به اروپا رفته‌اند و دولت‌های اروپایی جایی برای آن‌ها ندارند، باشد، فعالان مدنی در ترکیه می‌گویند توافق‌های اخیر ترکیه و اتحادیه اروپا در مورد مهاجران باعث شده است اروپا برای رعایت حقوق بشر و آزادی مطبوعات، فشار کمتری به دولت بیاورد.    ایسنا - فاطمه کریمخان  انتهای پیام ,
کیلومتر یک اتوبان تهران - کرج به دست راست که بپیچی، وارد پارک ارم می‌شوی. اگرچه زمانی خارج از شهر محسوب می‌شد، اما حالا پنجره ساختمان‌های مسکونی دور و بر، اینجا را احاطه کرده‌اند. انتظار داری حالا که روزهای خوش بهار است و هوا دلپذیر و مطبوع، وارد پارکی شلوغ و پر رفت آمد شوی، اما در همان بدو ورود می‌فهمی انتظارت چندان درست نبوده.    به گزارش ایسنا، روزنامه ایران افزود: تابلوهای راهنما مدام مسیر شهربازی 1، 2 و باغ‌وحش ارم را یادآوری می‌کنند. هوای تهران آفتابی است، همراه با بادی ملایم. از اینجا کوه‌های شمال تهران نزدیک به نظر می‌رسند. پارک ۷۲ هکتاری ارم که از سال ۱۳۵۷ به این‌سو به‌وسیله بنیاد مستضعفان اداره می‌شود، با دو محوطه و وسایل بازی‌ که قدمتشان به بیش از ۴۰ سال بازمی‌گردد، پذیرای شهروندان است.    تهران شاید یکی از معدود پایتخت‌های جهان است که مجموعه بازی و سرگرمی مدرن و درحد استانداردهای بین‌المللی ندارد. این حرف خیلی از کارشناسان شهری است. تهران هرچه دارد در زیر سقف کوتاه مجتمع‌های تجاری گوشه و کنارش، با هوای خفه و دم‌کرده و شلوغی بیش‌ از حدشان جمع شده؛ فضاهایی که اجازه کافی برای تفریح و لذت بردن را نمی‌دهد.    پارک ارم آن زمان در ابتدای دهه ۵۰ شمسی در حاشیه شهر تهران ساخته شد و تا سال‌ها بزرگ‌ترین و مدرن‌ترین پارک خاورمیانه به‌حساب می‌آمد. بعد از انقلاب، بنیاد مستضعفان مسئولیت اداره آن را برعهده گرفت و در بهار سال ۱۳۹۵ به نظر می‌رسد هنوز این پارک با همان تکنولوژی و دستگاه‌های قدیمی‌اش می‌چرخد و چندان به‌روز نشده است.    زنگ‌زدگی بسیاری از دستگاه‌ها توی چشم می‌زند. برخی وسیله‌ها بارها شکسته و دوباره و دوباره جوش‌ خورده‌اند. صندلی‌ها کثیف و کمربندهای ایمنی برخی دستگاه‌ها پاره است. چندتایی را گره‌زده، دوخته یا با چسب نگه‌ داشته‌اند. با این‌ همه نمی‌توان مانع هیجان و شادی کودکان و جوانانی شد که می‌خواهند صدای جیغ و فریادشان را همراه با خنده به گوش آسمان برسانند.    با همه احوال فعلی پارک ارم، این محوطه با باغ‌وحش، دریاچه و دو پارک بازی‌اش هنوز ظرفیت تبدیل‌ شدن به بزرگ‌ترین و مدرن‌ترین شهربازی تهران و بلکه خاورمیانه را هم دارد.    وارد شهربازی اول پارک می‌شوم، یک سرسره بادی در این محوطه می‌بینم که به نظر می‌رسد یکی از وسایل جدید مجموعه است. روی قسمتی از بدنه این سرسره قرمز نوشته‌ شده: سال ساخت؛ ۱۳۹۴. مسئول سرسره که پسر جوانی است و با تلفن همراهش در حال رصد کردن شبکه‌های اجتماعی با ناراحتی می‌گوید: باز هم آخر هفته قرار است باران بیاید و ما تعطیل هستیم.    از او می‌پرسم: این سرسره را چقدر اجاره کرده‌ای؟    می‌گوید: هر 6 ماه 60 میلیون تومان، اما تا حالا دو میلیون تومان هم کار نکرده‌ایم. آخر ماه هم باید قرارداد را تجدید کنیم.    نیم ساعتی کنار او و دستگاهش می‌ایستم، جز یکی دو نوجوان کسی نیست که دلش بخواهد سر بخورد. می‌پرسم: صرف دارد با این قیمتی که گفتی؟  رو به جوان دیگری که همان نزدیکی‌ها ایستاده، اشاره می‌کند: همکارم است، دو نفری اینجا هستیم. ساعت 4 بعد از ظهر کارمان را شروع می‌کنیم. این کار را نکنیم چه کنیم؟ البته در نهایت ماهی یک و نیم تا دو میلیون تومان برایمان دارد. بلافاصله و بدون مکث هم اضافه می‌کند: البته بعد از کسر هزینه‌های برق، آب و شهرداری.    تله‌سیج پارک کار نمی‌کند. دلیلش را که می‌پرسم می‌گویند، تعمیرات دارد: تازه یادشان افتاده وسیله‌ها را تعمیر کنند. خانمی که کنارم ایستاده این را می‌گوید و رو به پسر و دختر جوانی که همراهش هستند، می‌گوید: برویم شهربازی دو.    اگر این تله‌سیج فعال ‌بود، می‌شد با نشستن روی صندلی‌های فلزی آن از فراز دریاچه بزرگ پارک رد شد و مسیر طولانی بین شهربازی 1 و 2 را طی کرد. ظاهراً محوطه شهربازی 2 طرفداران بیشتری دارد، شلوغ‌تر است با دستگاه‌های بهتر و متنوع‌تر.    برخی دستگاه‌های آن تا 700 میلیون تومان برای هر 6 ماه اجاره داده می‌شود؛ دستگاه‌هایی با تکنولوژی ۵۰ سال پیش که ظاهراً تا حالا هم خوب دوام آورده‌اند. خانمی که با پسرش به پارک آمده، رو به او می‌گوید: چند دقیقه هیجان و ترشح آدرنالین به این‌همه خطر می‌ارزد؟ ببین چقدر وسایل اینجا کهنه است. خیلی قدیمی‌تر از هواپیماهایی که سوار می‌شویم! نگرانی این زن بی‌مورد هم نیست. در پارک ارم حادثه کم رخ نداده، یکی‌اش دو سال قبل سقوط ترن هوایی پارک که در آن سه دختر جوان آسیب جدی دیدند. یکی از دخترها برای همیشه قطع نخاع شد و توانایی راه رفتن را از دست داد.    دکه‌ها و اغذیه‌فروشی‌های پارک هم که دیگر داستان جداگانه‌ای دارند. اصلاً چند دقیقه‌ای یادت می‌رود که در شهر بزرگی مثل تهران هستی تا سوار چرخ‌وفلک ‌شوی و به بالاترین نقطه برسی، آن وقت یادت می‌آید تهران را و هوای دل انگیز بهارش را؛ کوه‌هایی که به تو نزدیک‌تر از همیشه‌اند با چشم‌اندازهایی زیبا و دلفریب.    انگار متصدیان چرخ ‌و فلک هم می‌دانند که این وسیله چندان قابل‌ اعتماد نیست. برای همین با وجود صف بلندی از مشتاقان که در میان نرده‌های فلزی زنگ‌زده به هم فشرده‌ شده‌اند، تنها چهار کابین آن را پر می‌کنند. آنها که در صف ایستاده‌اند، مجبورند به اتاقک‌های خالی زل بزنند تا بالاخره نوبتشان برسد. مسئول همین چرخ و فلک می‌گوید: تعطیلات عید وضع ما بهتر بود، دیگر رفت تا تابستان.‌ تازه همه تابستان هم که نه بیشتر شهریورماه شلوغ می‌شود. همه کار ما به همین دو ماه ختم می‌شود و بقیه سال دیگر وقت تلف کردن است.    یک ساختمان چند طبقه متروکه هم وسط دریاچه پارک خودنمایی می‌کند. به نظر می‌رسد سال‌ها کسی به آن رفت‌ و آمد نداشته، آن طور که می‌گویند، گویا پیش از انقلاب محل برگزاری جشن‌ها و مراسم‌ بوده اما پس از آن بدون استفاده رها شده است. تنها رستوران دریاچه بنری دارد بر پارچه‌ای رنگ و رو رفته و کثیف: تنها رستوران روی جزیره. پله‌های چوبی و فلزی‌اش راه رفتن را سخت می‌کند، از تخت‌های کوچک و نامرتبش هم پیداست مشتری زیادی ندارد.    تهران، شهری با بیش از 10 میلیون جمعیت، نباید وضعیت شهربازی‌اش این باشد. مرد میانسالی که با خانواده‌اش برای دیدار با اقوام از کرمانشاه به تهران آمده، این را می‌گوید.    شهرداری تهران چند سالی است در قراردادی با بخش خصوصی، به دنبال راه‌اندازی مجموعه‌ای تفریحی است در ضلع شمالی اتوبان همت و مشرف بر دریاچه خلیج‌فارس، با نام پروژه هزار و یک شهر، اما گفته می‌شود هنوز 10 درصد کارش هم پیش نرفته. انگار تهرانی‌ها حالا حالاها باید به همین پارک‌ها و دستگاه‌های زهوار در رفته و رنگ و رو رفته‌اش دل‌ خوش کنند.    انتهای پیام ,
 نه! اشتباه می‌کنید اگر فکر می‌کنید که ایدز مال آدم‌های بی‌احتیاط است و همه می‌دانند که چه کارهایی خطر ابتلا به این بیماری را بیشتر می‌کند، یا این که همه کسانی که مبتلا به ایدز هستند، خودشان خودشان را در معرض خطر قرار داده‌اند.   نسل جدیدی از مبتلایان به اچ‌آی‌وی هم هستند؛ ‌آدم‌هایی که با این بیماری به دنیا آمده‌اند. تقریبا 15.5 میلیون زن در سرتاسر دنیا مبتلا یا ناقل اچ‌آی‌وی هستند،‌ به خصوص آن‌ها که در کشور های فقیرتر زندگی می‌کنند، ‌دسترسی کمتری به بهداشت دارند،‌ از بیماری‌شان اطلاع ندارند یا از خدمات پزشکی و مشاوره‌ای بهره‌ای ندارند، ‌این ریسک را متحمل می‌شوند که در هنگام زایمان یا شیردهی، فرزندشان را آلوده به این بیماری کنند و این‌ها بچه‌هایی هستند که خودشان نمی‌دانسته‌اند چه فرقی با دیگران دارند.  سازمان بهداشت جهانی می‌گوید یتیم ایدز‌، کودک زیر 15 سالی است که مادرش را بر اثر بیماری ایدز از دست داده باشد. در قاره سیاه،‌ هر 15 ثانیه یک کودک به جمع یتیمان ایدز اضافه می‌شود،‌ اما این فقط مشکل آفریقا نیست.  15 میلیون کودک یتیم ایدز در دنیا وجود دارد که بیشترشان در کشورهای جنوب صحرای بزرگ آفریقا زندگی می‌کنند؛ اما در همه جای دنیا می‌شود سراغشان را گرفت،‌ از جمله در همین ایران حدود 300 کودک یتیم ایدز شناسایی شده و احتمالا تعداد بسیار بیشتری از مبتلایان و ناقلان که شناسایی نشده‌اند.  هفتم می، هجدهم اردیبهشت،‌ به نام این بچه‌هاست. با این که روز جهانی یتیم ایدز هنوز در تقویم سازمان ملل ثبت نشده، ‌بسیاری از سازمان‌های مردم‌نهاد در سرتاسر دنیا این روز را گرد هم می‌آیند و در آن بر حمایت از بچه‌هایی که به خاطر ایدز والدینشان را از دست داده‌اند تاکید می‌کنند، کمک‌های مالی و غیر مالی جمع می‌کنند و آموزش‌هایی برای برخورد با این بچه‌ها به مردم می‌دهند.  انجمن فرانسوا خاویر باگنوس که موسس و رییس آن البینا دو بوسروارای است در سال 2002 اولین بار با برگزاری یک راهپیمایی در خیابان وال‌استریت در نیویورک آمریکا تلاش کرد تا نگاه‌ها را به موضوع مورد نظرشن،‌ حمایت از یتیمان ایدز، جلب کند.  در ایران هم چند سالی است که سازمان‌های مردم‌نهاد توجه‌شان به این مساله جلب شده و از هر فرصتی برای آموزش بیشتر و اطلاع‌رسانی در این مورد استفاده می‌کنند. جمعه‌ای که گذشت، ‌یک روز قبل از هفتم می،‌ یکی از این گرد‌هم‌آیی‌ها در پارک لاله تهران برگزار شد،‌ انجمن احیای ارزش‌ها که حدود دو دهه در کار حمایت از بیماران مبتلا به اچ‌آی‌وی،‌ ایدز ،‌ سابقه دارد،‌ مینی‌بوس آزمایش اچ‌ای‌وی و مشاورانش را به پارک آورده بود و همزمان با تبلیغ برای حمایت از کودکان یتیم ایدز،‌ بروشور و آموزش و تست رایگان ارائه می‌داد، همکارانش به مردم در مورد کار انجمن آموزش می‌دادند و تاکید می‌کردند که ‌ راه‌های انتقال اچ‌آی‌وی،‌ مشخص و محدود است. از مبتلایان به این بیماری نباید ترسید،‌ همسفره شدن و نشستن در کنار آدم‌هایی که درگیر این بیماری هستند به کسی آسیب نمی‌زند و بچه‌های مبتلا به این بیماری هم به آغوش و محبت ما نیاز دارند.  تعدادی از والدین و کودکان درگیر با اچ‌ای‌وی در این برنامه حضور داشتند اما به دلیل حفظ حریم خصوصی‌شان ترجیح دادند حضورشان در چشم نیاید.  اچ‌ای‌وی در ایران هم مانند همه جای دیگر دنیا،‌ بیشتر مردم فقیر را درگیر می‌کند تا کسانی که دستشان به دهانشان می‌رسد. بچه‌هایی که با این بیماری متولد می‌شوند یا یکی از والدینشان را بر اثر این بیماری از دست می‌دهند،‌ علاوه بر این که با بیماری درگیر هستند،‌ باید با فقر هم بسازند. صدها و هزاران نفر ممکن است روبان‌های قرمز نشان حمایت از آدم‌های درگیر با این بیماری را روی لباس‌هایشان بزنند و در مورد این بیماری صحبت کنند،‌ اما مقابله با نگاه‌های منفی به آدم‌های درگیر با این بیماری کمی سخت‌تر است.  یکی از این نگاه‌های منفی را می‌شود در مدارس دید. با این که قانونی برای جداکردن کودکان مبتلا به ‌اچ‌ای‌وی از دیگران در مدارس وجود ندارد، ‌هنوز ترس از این بیماری باعث می‌شود که بچه‌های مبتلا با مشکلاتی برای ثبت نام روبه‌رو باشند؛ ‌بچه‌هایی که معمولا با کمبود اعتماد به نفس مواجه هستند بدون تحصیل آینده آن‌قدرها روشنی ندارند و شاید اگر ما مردم نگاهمان را به این بیماری و مبتلایان به آن با ملایمت همراه نکنیم،‌ هیچ وقت نتوانند زندگی عادی را تجربه کنند.  ترس، حاصل ناآشنایی است. همه ما می‌توانیم با بیشترکردن آگاهی‌مان در مورد اچ‌آی‌وی،‌ از خودمان و دیگران در برابر خسارت‌های این بیماری مراقبت کنیم،‌ چه خسارت ابتلا به بیماری باشد،‌ چه طرد شدن از زندگی عادی به خاطر یک اتفاق، یک اشتباه،‌ یا حتی به خاطر بدشانسی بچه‌هایی که اختیاری در مورد جایی که قرار است در آن به دنیا بیایند نداشته‌اند.    ایسنا - فاطمه کریمخان     مراسم روز جهانی یتیم ایدز        مراسم روز جهانی یتیم ایدز        مراسم روز جهانی یتیم ایدز        مراسم روز جهانی یتیم ایدز        مراسم روز جهانی یتیم ایدز     انتهای پیام ,
اجلاس سران هفت کشور صنعتی در تاریخ‌های 6 و 7 خرداد در ژاپن برگزار خواهد شد. مرکز مطالعات بین­‌المللی در توکیو از عده­‌ای استاد دانشگاه در رشته‌های اقتصاد و روابط بین­‌الملل دعوت بعمل آورد تا با بحث و طوفان مغزی (Brainstorming)، روندهای جهانی را بررسی و ترسیم کنند.    به گزارش ایسنا، محمود سریع‌القلم با این مقدمه در مطلبی با عنوان آنچه از کنفرانس علمی اجلاس سران G7 (هفت کشور صنعتی) آموختم، در وب‌سایت خود نوشته است: بعضی نکات را که طی گفت‌وگوها آموختم، در زیر می‌آورم.    1- ایجاد یک نظم نوین سیاسی جهانی به موجب سیاست­‌های اعتراضی چین و روسیه با چالش­‌های جدی روبروست. قواعد این نظم سیاسی مورد اجماع نیست. قدرت در سطح جهانی توزیع شده است و کشورها فرصت تنوع‌سازی روابط خارجی خود را پیدا کرده­‌اند. برخلاف دوره جنگ سرد، هم‌اکنون تبعیت محض وجود ندارد. کشور کوچکی مانند ویتنام یا کشوری مانند عربستان که قبلاً مطیع بودند، هم‌اکنون دستور کار خود را دارند و تلفیقی از مدارا و تعارض را پیش گرفته­‌اند.    با توجه به توان مالی و تولیدی بسیاری از کشورهای خارج از مدار غرب، اعمال یک نظم سیاسی با ارزش­‌های مردم­‌سالاری، حقوق بشر، گردش قدرت، شفافیت سیاسی و همکاری­‌های گستردۀ چندجانبه بسیار مشکل خواهد بود. تفکیک نظم سیاسی جهانی از نظم اقتصادی جهانی اجتناب‌ناپذیر است. در عین حال، کشورهایی که از هر دو منظر جهانی شوند، طبعاً از امتیازات بیشتری برخوردار می­‌شوند. دو نمونه بارز، هند و مکزیک هستند. هند ضمن همکاری با روسیه و چین، امتیازات گسترده‌ای از اروپا و آمریکا کسب کرده است.    2- تقریباً یک‌سوم از مباحث جهانی بر رفتارهای چین متمرکز بود. طی سه دهه گذشته، چین از طریق پیوستن به WTO و تجارت آزاد جهانی، ثروت قابل توجهی را بدست آورده است. نزاع نظامی و سیاسی غرب با چین با کدام محدودیت‌ها روبروست و چه تأثیری بر روابط تجاری با آن کشور می‌گذارد؟ تداوم بعضی بی‌ثباتی­‌ها باعث شد تا در سال ۲۰۱۵، پانصد میلیارد دلار ثروت از چین خارج شود. در حال حاضر سیصد هزار دانشجوی چینی در آمریکا مشغول به تحصیل هستند. ۹۶ هزار چینی با ثروتی قابل توجه در سال گذشته به آمریکا مهاجرت کردند. قدرت اقتصادی چین به تدریج در کشورهای غیر غربی در حال تبدیل شدن به قدرت سیاسی است به‌طوریکه چینی‌ها توان این را پیدا کرده‌اند تا در نتایج انتخابات در آفریقا، نقش‌آفرینی کنند. با ۵/۳ تریلیون دلار ذخایر ارزی، چین توان تأثیرگذاری بر سیاست جهانی را پیدا کرده است. همکاری‌های گستردۀ IT بین چین و اسرائیل بسیار تعیین‌کننده بوده است. حکومت چین از چینی‌های شاغل و صاحب دانش و بنگاه در خارج از چین بسیار استفاده می‌کند. قدرت چین به صورت تدریجی در حال افزایش است و قطب تعیین‌کننده‌ای در معادلات جهانی خواهد بود.    3- ناسیونالیسم اقتصادی و سیاست‌های حمایتی دولت‌ها در سطح جهانی در حال افزایش است. این مسأله خطری جدی برای تجارت آزاد، رقابت و نظم اقتصادی و جهانی شدن است. رشد فن‌آوری، اشباع بازارهای داخلی و رابطه تنگاتنگ میان دانش و اشتغال، بازار کار، سرمایه‌گذاری و تولید را در کشورهای صنعتی با مشکلات جدی روبرو کرده است. طی چهار دهه گذشته، دو برابر شدن جمعیت جهان به تولید، مصرف و سرمایه‌گذاری کمک شایانی کرده است. در اواخر قرن بیست و یکم، ۸۰ درصد جمعیت جهان در آسیا، آفریقا و آمریکای لاتین متمرکز خواهد بود که خودبخود جهت‌گیری ثروت، تولید و مصرف را مشخص می‌کند. اتصال تدریجی همۀ این بازارها به یکدیگر در سطح جهانی به نفع اقتصاد بین­‌الملل خواهد بود. کشورهایی که در داخل، سامان سیاسی، شفافیت مالی، ثبات سیاست­گذاری اقتصادی و آزادی مدنی دارند، دورنمای بهتری خواهند داشت و از محیط بین­‌المللی، بهتر می‌توانند بهره‌برداری کنند.    4- در سطح جهانی، مدیریت اختلافات بر حل اختلافات اولویت پیدا کرده است. حداقل طی یک دهۀ آینده، بسیاری از اختلافات مرزی، سرزمینی، سیاسی و قومی حل نخواهند شد. کشورها حل و فصل اختلافات غیر اقتصادی را یا به تأخیر می‌اندازند یا با آنها مدارا می­‌کنند. آینده نظام بین­‌الملل تابع ائتلاف­‌ها و مناسبات مشترکی است که کشورها برای تأمین منافع ملی و اقتصادی تشکیل می­‌دهند. تنوع و کارآمدی ائتلاف­‌ها بسیار تعیین‌کننده خواهند بود. هیچ کشوری به تنهایی قادر به تحقق اهداف ملی خود نخواهد بود. بسیاری با دشمنان سابق، همکاری‌های جدیدی را آغاز کرده‌اند مانند عربستان و اسرائیل، چین و تایوان، آمریکا و کوبا. حکومت‌ها فضای داخلی خود را برای پذیرش بیشتر شهروندان در مدارهای مدیریتی جهت افزایش همگرایی بومی آماده می‌کنند: مانند شهردار مسلمان لندن، وزیر دفاع سیک هندی، وزیر افغانی در دولت کانادا و وزیر مراکشی در دولت فرانسه. این تحولات، جوامع را به سوی مدارا، تحمل تفاوت‌ها، احترام به غیر، همکاری و جلوگیری از خشونت و کثرت‌گرایی سوق می­‌دهد. این روندها، مسیر همگرایی و جهانی شدن اتصالات فرهنگی و سیاسی را تسهیل می‌کنند.    5- اهتمام برای حفظ و بازسازی اکوسیستم کرۀ زمین باید دوچندان شود و نهضت سبز و حفظ محیط زیستی جهانی توانمندتر شود.    6- نصف ثروت بدست‌آمدۀ جهانی در سال ۲۰۱۵ نزد ۶۲ نفر است. جهان با تفاوت­‌های درآمدی جدی روبروست. اگر حوزۀ سیاست در کشورهای صنعتی و در حال توسعه، به سیاست‌های توزیع ثروت روی نیاورد، مشکلات اجتماعی، مدنی و سیاسی در حال افزایش خواهند بود.    7- نزدیک به ۸۰ درصد کشتار و خشونت در سطح جهانی در خاورمیانه است. درگیری­‌های سیاسی داخلی عراق، وضعیت آن کشور را با بن‌بست جدی روبرو کرده است. فساد مالی، ناکارآمدی و فقدان اجماع میان گروه­‌ها باعث شده نه کشور با کارآمدی مدیریت گردد و نه از گسترش سرزمینی داعش جلوگیری شود. آتش‌بس در سوریه و حل بحران در این کشور، عمدتاً در گروی همکاری­‌های روسیه و آمریکا خواهد بود. مهم­ترین اختلاف سیاسی در خاورمیانه امروز میان ایران و عربستان است که چشم‌انداز مثبتی برای حل و فصل آن دیده نمی­‌شود. کشورهای عربی حوزۀ خلیج فارس نزدیک به ۲۰۰ میلیارد دلار اسلحه در سال ۲۰۱۵ خریداری کرده­‌اند. ثبات داخلی و ثبات بخشندگی بالقوۀ منطقه­‌ای ایران از جمله عوامل مثبتی هستند که باید در جهت بهبود اقتصاد ملی و تداوم توافق برنامه هسته­‌ای ایران بکار گرفته شود. برای آنکه سوریه به وضعیت ۲۰۱۱ و آغاز بهار عربی بازگردد، حدود ۳۰۰ میلیارد دلار سرمایه­‌گذاری لازم است که نزد هیچ کشور یا ائتلافی نیست. عراق، سوریه، اردن، لبنان و مصر برای سال‌ها درگیر مسائل داخلی خود خواهند بود. برخورد با داعش تقریبا در اولویت هیچ کشوری نیست. عربستان با یک تیم جدید و جوان مدیریتی در حال بازسازی خود است تا در سیاست و اقتصاد منطقه­‌ای و جهانی، نقش جدید و متفاوتی ایفا کند. سیاست خارجی آمریکا نسبت به خاورمیانه در دولت بعدی چه دموکرات و چه جمهوری‌خواه عمدتاً ادامه سیاست‌های فعلی مدیریت محدود و از راه دور خواهد بود.    سیاست دنیای عرب همچنان حفظ انزوای سیاسی ایران است. اختلافات و تنش‌های خاورمیانه همچنان ادامه خواهند داشت. وضع اقتصادی ایران به تدریج بهبود خواهد یافت و تهران به لحاظ سیاسی به اروپا نزدیک‌تر می­‌شود. ثروت ترکیه و کشورهای عربی منطقه خلیج فارس افزایش می‌یابد و بافت و ساختار قدرت فعلی حفظ می­‌شود. هفت کشور صنعتی با همکاری ایران و ترکیه می‌توانند از طریق یک چارچوب پایدار چندجانبه به کاهش خشونت و درگیری و ثبات بخشی منطقه­‌ای کمک کنند. در صورتی که عربستان به این چارچوب بپیوندد، قالبی بالقوه برای کاهش تشنجات منطقه­‌ای شکل خواهد گرفت.    انتهای پیام ,
قم، برای روحانی جایگاه ویژه‌ای دارد. شهری که رئیس‌جمهور به خوبی فضا و نهادهای مؤثر آن را می‌شناسد و می‌داند که برای پیشبرد اهداف خود احتیاج به همراهی این شهر با سیاست‌هایش دارد.    به گزارش ایسنا، عصر ایران در ادامه آورده است: روحانی در زمانی که رئیس‌جمهور منتخب بود، در جریان سفر به قم خطاب به مراجع تقلید گفت: امیدوارم دولت یازدهم بتواند با برقراری ارتباط مؤثر با حوزه و مراجع معظم تقلید و علما، مشکلات داخلی و خارجی کشور را کاهش و حل و فصل کند. بر اساس همین معنا بعد از استقرار در نهاد ریاست جمهوری هم خود راهی قم شد و هم وزرا و معاونینش برای گزارش دادن به مراجع راهی مذهبی‌ترین شهر ایران شدند.    دیدار با مراجع تقلید و ارائه اطلاعات جزئی عملکرد دولت به آنها می‌تواند کمک بسیاری به روحانی و کابینه‌اش در ادامه مسیر باقی‌مانده تا پایان دولت یازدهم داشته باشد. روحانی در جریان این جدیدترین سفرش به قم و گزارش به مراجع تقلید، به‌دنبال رسیدن به سه هدف اصلی است.     هدف اول روحانی از این سفر، گرفتن تأیید از مراجع تقلید است. منتقدان رئیس‌جمهور در این سال‌ها سعی کردند به مردم القا کنند که قم مخالف روحانی است و از تصمیمات دولت در زمینه‌های مختلف راضی نیستند. سفر یک‌روزه روحانی به قم، خنثی کردن این استراتژی بود. در تمام دیدارهای روحانی مراجع تقلید عملکرد روحانی را ستایش کردند و حتی آیت‌الله مکارم خطاب به حسن روحانی گفت که رئیس‌جمهور موفقی است. روحانی توانست بعد از انتخابات مجلس دهم، تأیید مراجع تقلید را در مورد عملکردش بگیرد.     هدف دوم اینکه او در یک سال باقی‌مانده تا انتخابات ریاست جمهوری و در دوران پسابرجام، احتیاج به یک وحدت کلمه در کشور دارد. دولت برای رسیدن به موفقیت در دوران پسابرجام باید ابتدا یک وحدت فراگیر را در کشور نهادینه کند تا با خیال راحت دوران پساتحریم را مدیریت کند. اگر روحانی نتواند وحدت کلمه را در کشور فراگیر کند قطعا مشکلات فراوانی در ماه‌های پیش رو خواهد داشت و انرژی‌ دولت صرف پاسخگویی به مخالف‌خوان‌های دلواپس دولت خواهد شد.    به خاطر همین مسأله، مراجع تقلید به عنوان زعمای دینی و سیاسی کشور می‌توانند نقش ریسمان وحدت را بازی کنند. حمایت مراجع تقلید از دولت می‌تواند کمک بزرگی به روحانی و دستگاه دیپلماسی کشور باشد. مراجع تقلید می‌توانند سد محکمی در راه مخالفان دولت باشند و اجازه ندهند آنها با مسموم کردن فضا راه را برای موفقیت دولت در دوران پسابرجام ببندند.     هدف سوم این سفر این است که روحانی می‌خواهد خود مراجع تقلید را در جریان امور کشور قرار دهد و اجازه ندهد دلواپسان و مخالفان دولت، منبع خبری بیوت مراجع شوند. رئیس‌جمهور به خوبی می‌داند که اگر این افراد حامل اخبار کشور به مراجع باشند، همان اتفاقاتی خواهد افتاد که در سال گذشته و در ماجرای نقل خبر تک‌خوانی زنان به وجود آمد؛ ماجرایی که در پی آن، افرادی مانند حدادعادل و مرتضی آقاتهرانی اعتراف کردند که تک‌خوانی صورت نگرفته و وزارت ارشاد تخلفی انجام نداده است.    یک سال پیش رو برای رئیس‌جمهور روزهای مهمی است؛ روزهایی که ثانیه به ثانیۀ آن برای آینده کشور دارای اهمیت است و مردم چشم‌انتظار تحقق وعده‌های روحانی در دوران پسابرجام هستند.    انتهای پیام ,
کوین اسپیسی - بازیگر مشهور هالیوود - در یک مراسم خیریه در کن گفت: در فیلم‌های خارجی دو چیز وجود دارد که ترامپ بیش از همه از آن‌ها متنفر است؛ خارجی‌ها و خواندن.    به گزارش ایسنا، خبرآنلاین آورده است: کوین اسپیسی در جریان استندآپ روتین در جشنواره فیلم کن به دونالد ترامپ حمله کرد و نامزد احتمالی جمهوری‌خواهان در انتخابات ریاست‌جمهوری آمریکا را بیماری نامید.    بازیگر خانه پوشالی که در جریان یک رویداد خیریه برای جمع‌آوری پول برای ایدز شرکت کرده بود، به حاضران در رویداد گفت: شارون استون که معمولا اجرای این برنامه را برعهده دارد درگیر نبرد با یک بیماری است، بنابراین نتوانست که این کار را برعهده بگیرد. او در ادامه افزود: نام این بیماری دونالد ترامپ است.    البته حملات اسپیسی به ترامپ به اینجا هم ختم نشد. او در ادامه گفت: در فیلم‌های خارجی دو چیز وجود دارد که ترامپ بیش از همه از آن‌ها متنفر است؛ خارجی‌ها و خواندن. بازیگر برنده دو جایزه اسکار ادامه داد: دونالد ترامپ احتمالا اینجا را خیلی دوست دارد، چون اینجا پر از کازینوهای ورشکسته است.    بر اساس این گزارشدر این مراسم یک حراجی ویژه هم برگزار شد که آیتم‌های آن یک نقش بدون دیالوگ در سریال خانه پوشالی و اقامت یک هفته‌ای در منزل لئوناردو دی‌کاپریو بود.    اسپیسی نقش کوتاه بدون دیالوگ در سریال خانه پوشالی که خود در آن ایفاگر نقش رئیس‌جمهور فرانک آندروود است را 500 هزار یورو و اقامت یک هفته‌ای برای 12 نفر در خانه دی‌کاپریو واقع در پالم‌اسپرینگز را به قیمت 300 هزار یورو حراج کرد.    انتهای پیام ,
موسی یکی از 85 نفری است که از سال 2014 تاکنون به اتهام پیوستن و ارتباط با داعش در آمریکا محاکمه می‌شوند.    به گزارش ایسنا، نامه‌نیوز به نقل از واشنگتن‌تایمز نوشت: یک شهروند اهل نیویورک که به تازگی از داعش جدا شده، خاطراتش از دوران حضور در میان اعضای این گروه تروریستی را در گفت‌وگو با یک رسانه آمریکایی بازگو کرده است.    این شهروند آمریکایی، پیوستنش به گروه تروریستی داعش را بدترین تصمیم در دوران زندگی‌اش خواند.    قرار است مصاحبه کامل این جوان آمریکایی با شبکه خبری ان‌.بی‌.سی نیوز جمعه آینده از این شبکه پخش شود.    موسی، 27 ساله و دانشجوی سابق دانشگاه کلمبیا پنج ماه در میان اعضای گروه تروریستی داعش در سوریه زندگی کرد. به گفته اف.بی.آی، وی اکنون به دو اتهام بازداشت شده است؛ یکی فراهم کردن تجهیزات مورد نیاز برای حمایت از این سازمان تروریستی و دیگری دریافت آموزش‌های نظامی از سازمان‌های تروریستی.    پلیس اف.بی.آی آمریکا در بیانیه‌ای درباره این متهم می‌گوید: این مرد به مجازات 25 سال زندان متهم خواهد شد.    وی همزمان توافقنامه‌ای را امضا کرده است که به متهم اجازه می‌دهد به مقامات پلیس آمریکا درباره جزئیات فعالیت‌های دیگر سازمان‌های تروریستی اطلاعاتی ارائه دهد.    موسی در ژوئن سال 2014 پس از آنکه فریب تبلیغات داعش را خورد، عازم سوریه شد.    وی در این‌باره به ان.بی.سی نیوز می‌گوید: همه‌چیز با جلوتر رفتن زمان جدی‌تر می‌شد و من شاهد بریده شدن سرها بودم. من جنون را در چشم اعضای داعش دیدم.    موسی افزود: روشن است که این بدترین تصمیمی بود که من در کل زندگی‌ام گرفتم.    این شهروند آمریکایی پس از پنج ماه از سوریه فرار کرد و به ترکیه رفت و از کنسولگری آمریکا درخواست کمک کرد.    وی گفت: زمانی که من به کنسولگری رسیدم فقط توانستم به در ضربه بزنم و درخواست کنم که اجازه بدهند داخل شوم.    موسی می‌گوید: داعش اسلام را اجرا نمی‌کند و مردم باید این را بدانند. من تا روزی که زنده هستند این را تکرار خواهم کرد.    موسی یکی از 85 نفری است که از سال 2014 تاکنون به اتهام پیوستن و ارتباط با داعش در آمریکا محاکمه می‌شوند.    انتهای پیام ,
علی فرامرزی معتقد است: پرویز کلانتری توانست با شیرینی قلمش، کویر سرزمین‌مان را به جهانیان معرفی کند و از این نظر، حق بزرگی بر گردن فرهنگ و محیط زیست کشور دارد.    این هنرمند نقاش در گفت‌وگو با خبرنگار سرویس هنرهای تجسمی ایسنا، اظهار کرد: درگذشت پرویز کلانتری را نه‌تنها به جامعه‌ی هنرهای تجسمی، بلکه به کل جامعه فرهنگی ایران تسلیت می‌گویم، چون فعالیت‌های کلانتری در زمینه‌ی مطبوعات، روزنامه‌نگاری، نقد هنر و نویسندگی ابعاد تازه‌ای را به فرهنگ ما اضافه کرد. او شخصیت فرهنگی بزرگی بود و تواضع‌اش برای انجام فعالیت‌های فرهنگی، یکی از ویژگی‌های بارز شخصیتی‌اش بود.    او ادامه داد: در دوره‌ای که پرویز کلانتری ریاست کانون پرورش فکری کودکان و نوجوانان را برعهده داشت، توانست با کمک همکارانش کارهای خوب و باکیفیتی را در زمینه‌ی تصویرگری کتاب کودکان انجام دهد. بعدها این کارها در اندازه‌های بزرگ روی دیوار گالری‌ها رفتند.    این هنرمند همچنین بیان کرد: کلانتری توانست با شیرینی قلمش، کویر سرزمین‌مان را به جهانیان معرفی کند. نگاه او به کویر یک نگاه کاملا ایرانی است. این نگاه بعدها روی آثار کسانی که در این زمینه کار می‌کردند، تأثیر زیادی گذاشت.    فرامرزی اضافه کرد: از این نظر او حق بزرگی بر گردن فرهنگ ایران و محیط زیست دارد.    به گزارش ایسنا، پرویز کلانتری، نقاش و تصویرگر پیشکسوت، شامگاه 31 اردیبهشت‌ماه پس از تحمل یک دوره بیماری، در سن 85 سالگی درگذشت.    کلانتری، هنرمند نقاش، نویسنده و روزنامه‌نگار، متولد سال 1310 در زنجان و دانش‌آموخته‌ی دانشکده‌ی هنرهای زیبای دانشگاه تهران بود. مدیریت کانون پرورش فکری کودکان و نوجوانان، شرکت در نمایشگاه‌های گروهی و انفرادی متعدد در داخل و خارج از ایران و انتشار چند مجموعه داستان، بخشی از فعالیت‌های کلانتری بود. همچنین یکی از آثارش در فهرست تمبرهای ویژه‌ی سازمان ملل به چاپ رسیده و تابلوی مشهور شهر ایرانی او در مقر سازمان ملل در نایروبی قرار دارد.    او به‌جز نقاشی و تصویرگری، داستان‌نویسی و روزنامه‌نگاری را نیز تجربه کرد و فعالیت‌های هنری مختلفی را در کارنامه‌ی کاری خود به ثبت رساند.    انتهای پیام   ,
در جلسه‌ای بودیم و هرکس داشت خودش را معرفی می‌کرد، همه یا فوق ‌لیسانس داشتند، یا دکترا و تخصص‌های بالا، نوبت که به من رسید گفتم من زینت دریایی هستم، فوق پنجم دارم. همه زدند زیر خنده، گفتم خب چه‌کار کنم، تا کلاس پنجم بیشتر درس نخوانده‌ام و فکر کردم اگر بگویم تا پنجم بیشتر نخوانده‌ام خیلی کم است، گفتم فوق پنجم. این را می‌گوید و خودش هم می‌خندد.    به گزارش ایسنا، روزنامه شرق در ادامه می‌نویسد: زینت دریایی کسی که سال‌هاست در روستای سلخ در جزیره قشم به کارهای عام‌المنفعه مشغول است، در ١٦ سالگی در حرکتی ساختارشکنانه، برقع سنتی را که همه زنان جزیره باید می‌پوشیدند از چهره برداشت و به‌دنبال آن به گفته خودش کلی حرف‌ها و مشقت‌ها را هم تحمل کرد.    داستان زندگی زینت دریایی پیش از این در کتابی به نام در گرگ و میشِ راه به قلم ابراهیم مختاری، سینماگر و مستندساز، نوشته و منتشر شده است، این کتاب را نشر چشمه با عنوان فرعی تلاش مداوم زنی در جامعه بسته و مردسالار چاپ کرده است. علاوه بر این یک فیلم و چند مستند هم درباره او ساخته شده.    زینت، حالا حدود یک سال است خانه خودشان در روستای سلخ را به اقامتگاه بوم‌گردی تبدیل کرده تا پذیرای میهمانان و گردشگرانی باشد که برای دیدن جذابیت‌های قشم راهی این جزیره می‌شوند. این اقدام او برای حدود ٢٠٠ نفر به‌صورت مستقیم و غیرمستقیم شغل و محل کسب درآمد شده است، ٩٦ زن اهل سلخ در کار تولید صنایع دستی و فروش آن به گردشگران هستند و بقیه هم یا در آشپزخانه و دیگر قسمت‌های خانه مشغولند، یا راهنمای گردشگران برای دیدن جزیره هستند، اعضای گروه موسیقی سنتی‌ زار، صیادان سنتی، راننده‌هایی که گردشگران را جابه‌جا می‌کنند و... را هم باید به اینها اضافه کرد.    زینت دریایی در گفت‌وگویی با شرق درباره تجربه کاری‌اش و اینکه چطور شد خانه محل زندگی خود و اعضای خانواده‌اش را به اقامتگاهی برای اسکان گردشگران تبدیل کرد، این‌گونه توضیح داد: من از ١١ سالگی‌ام در روستای سلخ فعالیت اجتماعی داشتم، آن موقع کار تزریقات و پانسمان را یاد گرفتم و در روستا انجام می‌دادم، از ١٦ سالگی ماما بودم، بعدها برای مبارزه با اعتیاد تلاش کردیم و توانستیم حدود ٧٠ نفر از اهالی را ترک بدهیم، در زمینه بهداشت محیط و بهداشت محل کار، کلرزنی آب آشامیدنی و... هم تلاش‌ها و فعالیت‌هایی کردم. علاوه بر این از حدود ٢٠ سال پیش با همراهی تعداد زیادی از خانم‌های روستا، تعاونی تولید و فروش صنایع دستی را در سلخ راه‌اندازی کردیم که گاهی آثار آنها را در نمایشگاه می‌فرختیم و بعضی وقت‌ها هم زن‌ها خودشان کالا‌به‌کالا محصولات را بین هم عوض می‌کردند و...؛ بعدها به‌دلیل اینکه من از روستا رفتم، آن تعاونی تعطیل شد و وقتی برگشتم تلاش کردم دوباره آن را احیا کنم، با این کار دختران و زنان جوان روستا مشغول به کار شدند و برای خودشان راه درآمدی پیدا کردند.    او می‌افزاید: اما در ادامه دیدم با این کار همه اهالی نمی‌توانند مشغول شوند و درآمد داشته باشند، به همین دلیل کار گردشگری را شروع کردیم که هرکسی که توانست و مایل بود بیاید وسط و بخشی از کار را بگیرد، برای مثال برخی از زنان روستا که خودشان هم سرپرست خانوار بودند؛ اما سنشان بالاست و چشم‌هاشان نمی‌بیند که صنایع دستی درست کنند، به این فکر می‌کردیم که برای اینها چه کاری انجام دهیم، به همین دلیل به غیر از اتاق‌های خانه خودمان، در ٢٦ خانه روستا یک اتاق را برای اسکان گردشگران تجهیز کردیم، سرویس بهداشتی را استانداردسازی کردیم که این خانواده‌ها هم از این طریق مقداری درآمد داشته باشند. الان با همین امکانات می‌توانیم در یک شبانه‌روز از ١٥٠ نفر با اقامت، صبحانه، ناهار و شام پذیرایی کنیم.    آن‌گونه که زینت به شرق می‌گوید، ایده این کار از مراسم عروسی پسرش به ذهنش خطور کرد، او و خانواده‌اش بعد از بازگشت دوباره به روستای سلخ یک مراسم عروسی سنتی با حضور حدود ٢٠٠ میهمان از شهرهای مختلف ایران در روستا برگزار کردند، هنگام برگزاری مراسم، هرکدام از اهالی روستا تعدادی از میهمانان را اسکان دادند و همین نقطه شروعی شد برای ایده راه‌اندازی اقامتگاه روستایی گردشگری در سلخ.    حالا هرکدام از اهالی روستا به‌نوعی در این پروژه گردشگری روستایی مشغول به کار هستند، گروهی از اهالی که پیش از این در کار نواختن موسیقی سنتی ‌زار بودند، حالا بخش تقریبا ثابتی از کار این خانه شده‌اند، اگر میهمانان خانه زینت دریایی زیاد باشند و تقاضای اجرای موسیقی کنند، این گروه برای آنها خواهند نواخت. اعضای گروه اغلبشان سن بالایی دارند و برخی از آنها بیشتر از ٥٠ سال است که سازهای این موسیقی را می‌نوازند؛ اما پیش‌ از‌ این هیچ منبع درآمدی دست‌کم از راه نواختن موسیقی نداشتند.    ٢٧ نفر از اهالی روستا، شامل ٢١ زن و شش مرد هم به‌صورت مستقیم و ثابت در این خانه کار می‌کنند، کارهایی مانند تهیه نان و غذا و مرتب‌کردن محل اقامت و خواب گردشگران و... .    از زینت دریایی پرسیدم، واکنش اولیه اهالی به این کار چه بوده است و پیش‌بینی خودت از آینده و وضعیت روستای سلخ و اهالی‌اش چیست، او در پاسخ این‌گونه توضیح داد: اهالی روستا در مجموع راضی هستند، چون در چند سال گذشته در منطقه ما شغل کاذب و مخرب قاچاق سوخت به یکی از اصلی‌ترین محل‌های درآمد برای برخی تبدیل شده بود که واقعا آثار مخرب و خطرناکی داشت، هم به‌لحاظ فرهنگی و هم به‌لحاظ زیست‌محیطی به منطقه آسیب‌های وحشتناکی وارد کرد، ریختن و نشت گازوییل در آب دریا، زیستگاه‌های سنتی و صیدگاه‌های قدیمی اطراف روستا را از بین برد، در این محل‌ها در گذشته یک بچه پنج، شش ساله می‌رفت و با یک ابزار ساده به‌راحتی ماهی می‌گرفت برای ناهار یک خانواده پنج نفره؛ اما حالا وضعیت آن‌قدر خراب شده که یک لنج بزرگ می‌رود وسط دریا بعد از کلی مشقت چهار کیلو ماهی می‌آورد. مردم اینها را دیده‌اند و خواستار تغییر وضعیت هستند.    او در ادامه می‌گوید: اما به نظر خودم چیزی که خیلی وحشتناک‌تر است، اثرات مخرب فرهنگی این شغل کاذب روی ذهن جوانان روستاست، این‌قدر که همه توی کار قاچاق بودند و افرادی یک‌شبه‌ میلیونر شدند، مغز جوان‌های سالم و آماده کار، آسیب‌ دیده و حاضر نیستند سراغ شغل‌های آهسته و پیوسته بروند، نمی‌خواهند با گذاشتن سنگ روی سنگ موفق شوند، من می‌خواستم این را شروع کنم که به آنها نشان دهم می‌شود این‌طوری هم موفق شد، شغل سازنده و مفیدی نیز وجود دارد، هم برای فرهنگ روستا خوب است هم به کمک محیط ‌زیست می‌آید.    زینت دریایی سه فرزند دارد؛ یک دختر و دو پسر که دو نفر از آنها خارج از کشور مشغول تحصیل هستند و یکی از آنها در روستای سلخ به مادر کمک می‌کند، شوهرش نیز صیاد است و در تعاونی صیادان روستا کار می‌کند. آنها زمانی که زینت فقط ١٢ سال و‌ پنج ماه داشت با هم ازدواج کردند و ١٤ سال و هفت ماهه بود که اولین بچه‌اش را به دنیا آورد، شوهری که به گفته زینت، عاشق هم هستند و از همان زمان که او به‌عنوان یک بهورز و ماما برقع را برداشت با وجود سختی‌ها و ملامت‌های بسیاری که کشید؛ اما همیشه و تا همین امروز حامی همسرش بوده است، هرچند ابتدا مخالف کارهای او بود.    انتهای پیام ,
مدیرعامل موسسه هنرمندان پیشکسوت درپی درگذشت استاد پرویز کلانتری نقاش، طراح و نویسنده برجسته پیام تسلیتی را صادر کرد.    به گزارش ایسنا، در پیام سیدعباس عظیمی آمده است:    بسم الله الرحمن الرحیم  إنا لله وإنا إلیه راجعون    پرویز کلانتری سال‌ها در زمینه هنر نقاشی و تصویرسازی آثار ارزشمندی را به تصویر کشید. وی که نویسنده‌ای چیره‌دست نیز بود پس از تحمل یک سال و نیم رنج و سختی عوارض ناشی از عارضه مغزی سرانجام شب گذشته جان به جان آفرین تسلیم کرد و به سوی خالق زیبایی‌ها پرکشید. من نیز با نهایت تاسف و تالم درگذشت این هنرمند را به نمایندگی از سوی اعضا، مدیران و کارکنان این موسسه به خانواده و دوستداران ایشان تسلیت عرض می‌کنم و از خداوند متعال برای ایشان علو درجات و مغفرت واسعه الهی مسألت دارم. روحش شاد و یادش گرامی باد.    براساس این گزارش، پرویز کلانتری طالقانی روز نخست فروردین ۱۳۱۰ در زنجان زاده شد. پدر و مادرش از اهالی طالقان بودند، اما به دلیل شغل پدر سال‌ها در زنجان اقامت داشتند، و پرویز نیز در زنجان متولد شد و تا سه سالگی در آن شهر زندگی کرد، وی از همان کودکی علاقه خود را به عالم رنگ و طرح نشان داد تا این‌که در سال ۱۳۳۰ وارد دانشکده هنرهای زیبای دانشگاه تهران شد و در سال ۱۳۳۸ در رشته هنرهای تجسمی فارغ التحصیل شد و سپس به سبب آشنایی که در این مدت با همایون صنعتی‌زاده رییس وقت دانشکده هنر های زیبا به دست آورد به مؤسسه انتشاراتی فرانکلین ناشر کتاب‌های درسی و نشریه پیک وارد گشت تا به این ترتیب به تصویرگری کتاب‌های درسی نیز روی آورد. استخدام در سازمان برنامه و بودجه و همچنین کار و دوره ای مدیریت بر کانون پرورش فکری کودکان و نوجوانان از دیگر فعالیت های وی به حساب می‌آید.    او به نویسندگی و روزنامه‌نگاری نیز پرداخت و چند مجموعه داستان منتشر کرد، کتاب‌های ولی افتاد مشکل‌ها، چهار روایت و نیچه نه، فقط بگو مشد اسماعیل از جمله آثار اوست. همچنین مقالات هنری متعددی از این هنرمند درباره ارتباط هنر و هنرمند ایرانی، در نشریات ایرانی منتشرشده‌ است.    زنده‌یاد کلانتری از هنرمندان بنام مکتب سقاخانه به حساب می‌آمد و او را بیشتر به واسطه نقاشی خانه‌های کاهگلی‌اش به خاطر می‌آورند و به‌عنوان نقاش کویر نیز شناخته می‌شد. یک اثر از آثار این نقاش برجسته در فهرست تمبرهای ویژه سازمان ملل به چاپ رسیده‌ است. همچنین تابلوی مشهور شهر ایرانی از نگاه نقاش ایرانی او در مقر سازمان ملل قرار دارد.    انتهای پیام ,
معاون امور هنری وزارت فرهنگ و ارشاد اسلامی با انتشار پیام، درگذشت استاد پرویز کلانتری را تسلیت گفت.    به گزارش ایسنا، در پیام علی مرادخانی آمده است: انا لله و انا الیه راجعون. خبر درگذشت استاد برجسته نقاشی و نویسنده تاریخ ایران زمین موجب تأسف و تأثر گردید. ایشان عمر پربرکت خود را در مسیر اعتلای هنر ایران عزیز صرف کردند و تصویری که پرویز کلانتری از ایران در آثار خویش به یادگار گذاشت نام او را با نام سرزمینش پیوند خواهد زد و در تاریخ هنر ایران و درعرصه‌های بین‌الملل نیز جاودانه خواهد ساخت.    اینجانب با عرض تسلیت به جامعه هنری و فرهنگی کشور از خداوند متعال برای استاد فقید علو درجات و برای بازماندگان و ارادتمندان آن مرحوم شکیبایی و اجر مسألت دارم.    به گزارش ایسنا، پررویز کلانتری، نقاش و تصویرگر پیشکسوت، شامگاه 31 اردیبهشت‌ماه پس از تحمل یک دوره بیماری، در سن 85 سالگی درگذشت.    کلانتری، هنرمند نقاش، نویسنده و روزنامه‌نگار، متولد سال 1310 در زنجان و دانش‌آموخته‌ی دانشکده‌ی هنرهای زیبای دانشگاه تهران بود. مدیریت کانون پرورش فکری کودکان و نوجوانان، شرکت در نمایشگاه‌های گروهی و انفرادی متعدد در داخل و خارج از ایران و انتشار چند مجموعه داستان، بخشی از فعالیت‌های کلانتری است. همچنین یکی از آثارش در فهرست تمبرهای ویژه‌ی سازمان ملل به چاپ رسیده و تابلوی مشهور شهر ایرانی او در مقر سازمان ملل در نایروبی قرار دارد.    او به‌جز نقاشی و تصویرگری، داستان‌نویسی و روزنامه‌نگاری را نیز تجربه کرد و فعالیت‌های هنری مختلفی را در کارنامه‌ی کاری خود به ثبت رساند.    انتهای پیام   ,
مرد شوخ‌طبع نقاشی ایران و خالق خاطرات کودکان این سرزمین با روباه و زاغ، حسنک کجایی؟، کوکب خانم و دهقان فداکار در 85 سالگی برای همیشه هنر ایران را از جادوی دستان هنرمندش محروم کرد.    به گزارش خبرنگار سرویس هنرهای تجسمی ایسنا، آذرماه سال 93 بود که پرویز کلانتری - نقاش و تصویرگر پیشکسوت - به‌دلیل عارضه‌ی مغزی به بیمارستان منتقل و در بخش مراقبت‌های ویژه بستری شد. 10 روز پس از این اتفاق، چند لخته خون در قلب کلانتری گرفتگی ایجاد کرد و روند درمان و بستری شدنش در بیمارستان طولانی‌تر شد. پس از به ثبات رسیدن وضعیت کلانتری، با نظر پزشکان معالج، او را به خانه منتقل کردند. این هنرمند شامگاه 31 اردیبهشت‌ماه در سن 85 سالگی در خانه‌اش برای همیشه خاموش شد و جامعه‌ی هنری ایران را تنها گذاشت.    همه کلانتری را به شوخ‌طبعی و انرژی فوق‌العاده‌ای که داشت می‌شناختند. او تا قبل از بروز عارضه‌ی مغزی در آذرماه 1393، در بیشتر نمایشگاه‌ها و رویدادهای هنری حضور پیدا می‌کرد و فعالیت پررنگی در محافل هنری داشت. به همین دلیل، وضعیت او پس از بیماری و بستری شدن در خانه، دوستان و همکارانش را خیلی تحت تأثیر قرار داد.     فرح یوسفی - همسر این هنرمند - در زمان بیماری کلانتری گفته بود: هنوز هم وقتی کسی برای دیدن پرویز می‌آید، او با وجود وضعیتی که دارد، با چشمانی مهربان و صورتی پر از لبخند، به او نگاه می‌کند. درک بسیار بالا و هوش زیاد، ویژگی‌های شخصیتی پرویز هستند که هنوز هم آن‌ها را حفظ کرده است. من تا به حال کسی را مانند او متواضع و مهربان ندیده‌ام. هنوز هم کودکی در وجود پرویز زنده است و به نظر من، بهترین ویژگی هر انسانی به‌جز این، چیز دیگری نمی‌تواند باشد.    پرویز کلانتری اواخر عمرش وضعیت چندان مناسبی نداشت. او دوماه آخر، دیگر قادر به خوردن آب و غذا از طریق دهان نبود. به گفته‌ی همسرش این وضعیت برای مرد قوی و شوخ‌طبع هنرهای تجسمی ایران، وضعیت سختی بود و روحش را نیز تحت تأثیر قرار داده و پژمرده شده بود.    چندماه پس از بروز عارضه‌ی قلبی و مغزی در کلانتری، دوستان و همکاران این هنرمند فروردین‌ماه 1394 به بهانه‌ی برپایی یک نمایشگاه هنری در گالری آشیان نقش و مهر دور یکدیگر جمع شدند و برای سلامتی‌اش دعا کردند.     ناصر فکوهی - استاد رشته انسان‌شناسی دانشگاه تهران و رئیس مؤسسه انسان‌شناسی و فرهنگ - در این مراسم درباره‌ی شخصیت این هنرمند گفته بود: زمانی که می‌خواستم با پرویز کلانتری مصاحبه کنم، از او پرسیدم می‌دانید از کی با شما آشنا شدم؟ از زمانی که یک بچه هفت - هشت ساله بودم. من و هم‌نسلانم خود را مدیون او می‌دانیم، چون روستا و عشایر را با نقاشی‌های کلانتری شناختیم. ما بچه‌های شهری بودیم که هرگز عشایر را ندیده بودیم و او با نقاشی‌هایش، آن‌ها را به ما نشان داد.    این استاد دانشگاه همچنین اظهار کرده بود: در همان مصاحبه نه به این صراحت، اما به نوعی این حرف شوک‌آور را گفتم که ما بچه‌ها نه‌تنها آن موقع، بلکه همین حالا هم از کتاب‌های درسی متنفر بودیم. نقاشی‌هایی که کلانتری از کوروش و داریوش و دربار ساسانی و هخامنشی کشیده بود، برای من از خود آن دربارها هم حتی اگر زمانی وجود داشتند، باارزش‌تر بود.     اکبر عالمی نیز در این مراسم درباره‌ی کلانتری گفته بود: کلانتری آدمی نبود که او را برای مکتب خاصی بدانیم. با این حال، آثار پرشکوه و جلال او بر در و دیوار سازمان ملل و موزه‌های بزرگ دنیا می‌درخشد. هر کس یک تابلو از او داشته باشد احساس می‌کند که یک ثروت مادی و معنوی حیرت‌آوری را در کنار خود دارد. کلانتری در یک کلمه افاده‌ای نیست، خاکی است و حسادت در وجود او جای ندارد. شاگردانش عاشق نفس او هستند و زیر سایه او قد ‌کشیدند. او فقط یک نقاش نیست، کاریکاتوریست و نویسنده هم هست و از هر پنجه‌اش یک هنر می‌بارد.     خسرو سینایی - کارگردان سینما - نیز در بزرگداشت این هنرمند اظهار کرده بود: از بودن در کنار کلانتری بسیار لذت بردم. اگرچه از معاشرت با او سیر نشدم، اما از تشنگی و عطشم کم کرد. در طول این سال‌ها که جوان‌ها به من رجوع می‌کنند و شک دارند که هنر را دنبال کنند یا نه، به آن‌ها می‌گویم اگر برای ثروتمند شدن و مشهور شدن می‌خواهید هنرمند شوید، این کار را نکنید، ولی اگر برای زیباتر زندگی کردن می‌خواهید هنرمند شوید حتما بروید. من دوستانی را در اطرافم می‌بینم که با هنر، زیباتر زندگی کردند و سعادتمند بودند و پرویز کلانتری یکی از آن‌هاست. فارغ از خیلی حس‌ها او با هنرش از زندگی لذت می‌برد و صداقتی که در کار داشت امضای کارهایش شد.     کامبیز درمبخش - کاریکاتوریست - نیز درباره‌ی کلانتری گفته است: او بخش بزرگی از هنر ایران را اشغال کرده و از هنرمندانی است که آثارش در سازمان ملل و یونسکو وجود دارد. سبک کاری او منحصربه‌فرد است و کلمات نمی‌توانند این هنرمند را تعریف کنند.    پرویز کلانتری تصویرگر تصویرهای آشنای روباه و زاغ، حسنک کجایی؟، کوکب خانم و دهقان فداکار برای بچه‌های دهه‌ی 60 است. یکی از معروف‌ترین کارهای این هنرمند برای کودکان، تصویرگری آلبوم رنگین‌ کمون با شعر و موسیقی ثمین باغچه‌بان است. آلبومی که برای کودکان دهه‌های گذشته پر از خاطره و تصویرهای شاد است. او شامگاه 31 اردیبهشت‌ماه براثر عوارض ناشی از یک دوره بیماری طولانی و ضعف شدید در خانه‌اش درگذشت.    انتهای پیام   ,
زمان و مکان تشییع پیکر پرویز کلانتری مشخص شد.    خانواده‌ی این هنرمند در آخرین تماس خبرنگار ایسنا، اعلام کرد که پیکر پرویز کلانتری ساعت 9 صبح روز دوشنبه، سوم خردادماه از مقابل خانه‌ی هنرمندان ایران تشییع می‌شود.    قرار است او پس از برگزاری مراسم تشییع، در قطعه هنرمندان بهشت زهرا (س) به خاک سپرده شود.    به گزارش ایسنا، آذرماه 1393 بود که پرویز کلانتری - نقاش و تصویرگر پیشکسوت - به‌دلیل عارضه‌ی مغزی به بیمارستان منتقل و در بخش مراقبت‌های ویژه بستری شد. 10 روز پس از این اتفاق، چند لخته خون در قلب کلانتری گرفتگی ایجاد کرد و روند درمان و بستری شدنش در بیمارستان طولانی‌تر شد. پس از به ثبات رسیدن وضعیت کلانتری، با نظر پزشکان معالج، او را به خانه منتقل کردند. این هنرمند شامگاه 31 اردیبهشت‌ماه در سن 85 سالگی در خانه‌اش برای همیشه خاموش شد.    انتهای پیام ,
مدیرعامل خانه هنرمندان ایران درگذشت پرویز کلانتری را تسلیت گفت.    به گزارش ایسنا، در پیام مجید رجبی معمار آمده است: پرویز کلانتری، انسانی شریف و هنرمندی بزرگ که در این دیار به نقاش کویر شهره بود، پس از تحمل رنج بیماری، سرانجام هنرمندانه پرواز کرد و از میان ما رفت.    او از میان ما رفت، ولی نقاشی‌ها، تصویرگری‌ها و تابلوهای کاهگلی‌اش که زندگی مردم کویر را در خود داشت، در میان ما تا ابد به یادگار خواهد ماند.    امید که روح لطیفش قرین لطف و رحمت الهی بوده، بازماندگانش در غم از دست دادن آن هنرمند فقید، صبور و شکیبا باشند.     ~.~.~.~.~.~.~.~.~    مدیرعامل موسسه توسعه هنرهای معاصر درگذشت پرویز کلانتری - نقاش، تصویرگر و نویسنده پیشکسوت - را تسلیت گفت.    به گزارش ایسنا، در پیام تسلیت مهدی افضلی آمده است: انالله و انا الیه راجعون. با اندوه فراوان، خبر رسید که استاد پرویز کلانتری نیز از جمع اهالی هنر شریف هنرهای تجسمی کشور، رخت سفر بربست. پیشکسوتی فروتن از زمره‌ی بزرگان هنر ایران زمین که با ذوقی لطیف روایت‌گر کویرهای ایران بود و آثارش همواره پیوندهایی دلنشین و خاطره‌انگیز با روح و جان مردم داشت.    درگذشت این هنرمند عزیز را به بازماندگان محترم او و نیز خانواده هنرهای تجسمی کشور تسلیت می‌گویم و از خداوند متعال برای آن مرحوم روحی شاد و آرام طلب دارم.    به گزارش ایسنا، پرویز کلانتری، نقاش و تصویرگر پیشکسوت، شامگاه 31 اردیبهشت‌ماه پس از تحمل یک دوره بیماری، در سن 85 سالگی درگذشت.    کلانتری، هنرمند نقاش، نویسنده و روزنامه‌نگار، متولد سال 1310 در زنجان و دانش‌آموخته‌ی دانشکده‌ی هنرهای زیبای دانشگاه تهران بود. مدیریت کانون پرورش فکری کودکان و نوجوانان، شرکت در نمایشگاه‌های گروهی و انفرادی متعدد در داخل و خارج از ایران و انتشار چند مجموعه داستان، بخشی از فعالیت‌های کلانتری بود. همچنین یکی از آثارش در فهرست تمبرهای ویژه‌ی سازمان ملل به چاپ رسیده و تابلوی مشهور شهر ایرانی او در مقر سازمان ملل در نایروبی قرار دارد.    او به‌جز نقاشی و تصویرگری، داستان‌نویسی و روزنامه‌نگاری را نیز تجربه کرد و فعالیت‌های هنری مختلفی را در کارنامه‌ی کاری خود به ثبت رساند.    انتهای پیام ,
مدیرکل دفتر هنرهای تجسمی و سرپرست موزه هنرهای معاصر تهران درگذشت پرویز کلانتری، نقاش کویر و فضاهای بومی، را تسلیت گفت.    به گزارش ایسنا، در پیام مجید ملانوروزی آمده است: پرویز کلانتری نقاش ارزشمند ایرانی با آثار نقاشی و تصویرسازی‌هایش به قابلیت فرهنگ و هنر ایران افزود و از سویی عمده آثار او روایتگر سنت‌ها، معماری و فرهنگ بومی است که این مشخصه نقش و جایگاه ویژه‌تری به کلانتری در فرهنگ ما داده است.    نقاشی از بناها و فضاهای سنتی و روستایی و کویرهای ایران و استفاده از کاهگل در این آثار بیانگر توجه و تمرکز او بر فرهنگ و مشخصه‌های بومی است و از این راه کلانتری زمینه‌ها و فرصت‌هایی را برای شناساندن فرهنگ و هنر ایران فراهم کرد. تصویرسازی‌ها و نقاشی‌های کلانتری مصداق‌ها و نمونه‌هایی از آثار مبتنی بر فرهنگ بومی هستند که در دنیای امروز با نگاه خلاقانه و نو بیان شده‌اند.    کلانتری چند دهه فعالیت مستمر و جدی در هنر ایران داشت و نام او با آثار و نوشته‌هایش همواره ماندگار است. فقدان این هنرمند گرانقدر را به خانواده‌اش، جامعه هنری و هنردوستان تسلیت می‌گویم.    به گزارش ایسنا، پرویز کلانتری نقاش و تصویرگر پیشکسوت پس از یک تحمل یک دوره بیماری، شامگاه 31 اردیبهشت‌ماه در سن 85 سالگی درگذشت.    انتهای پیام   ,
با انتشار خبری مبنی بر دستگیری یک عضو منافق در آلبانی، مسعود کشمیری،محمدرضا کلاهی،خورشید فرجی و اعضای طراحی انفجار دفتر حزب جمهوری اسلامی در دایره حدس و گمان‌ها قرار گرفتند.    به گزارش خبرنگار سیاسی خبرگزاری دانشجویان ایران(ایسنا)، سردار سعید منتظرالمهدی در حاشیه نشست خبری خود که عصر روز شنبه 25 اردیبهشت ماه برگزار شد، از دستگیری یکی از عناصر منافق در کشور آلبانی که در انفجار دفتر حزب جمهوری اسلامی نقش آفرین بود خبر داد.    چند ساعت پس از انتشار این خبر و در پی انتشار گمانه‌زنی‌های مختلف یک منبع آگاه به یکی از رسانه‌ها اطلاع داد که عامل دستگیر شده یک خانم بوده است و عامل اصلی تحت تعقیب است.    این خبر در فضای مجازی اذهان عمومی را به سمت مسعود کشمیری عامل انفجار نخست وزیری و محمدرضا کلاهی صمدی عامل انفجار حزب جمهوری اسلامی کشاند.    این دو عنصر منافق آخرین بار حدود دوسال پیش در در آلمان هنگام خوردن غذا در رستورانی در شهر کلن و هنگام رانندگی در شهر هامبورگ آلمان دیده شده‌اند.    با توجه به اظهار نظر سخنگوی ناجا، که عامل دستگیر شده در انفجار دفتر حزب جمهوری اسلامی دست داشته است، کشمیری از دایره حدس خارج می‌شود. این عنصر منافق با بمب‌گذاری در دفتر نخست وزیری عامل شهادت شهید رجایی و شهید باهنر شده است.    در هفتم تیر ماه 1360 یکی از بزرگترین انفجارهای انتحاری تاریخ نظام جمهوری اسلامی ایران توسط گروهک منافقین به وقوع پیوست و داغ هفتاد و دو شهید را بر دل ملت ایران گذاشت.    سازمان مجاهدین خلق مسئولیت این انفجار را بر عهده گرفت و اعلام کرد که گروهی طراح از کمیته مرکزی این حزب مسئولیت اجرای نقشه انفجار انتحاری را بر عهده محمدرضا کلاهی قرار داد. او پس از انفجار از ایران فرار کرد، به عراق رفت و در آنجا با یکی از منافقین به نام خورشید فرجی زنوز ازدواج کرد، سپس به فرانسه و در آخر به آلمان سفر می‌کند.    گفته شده است که فرجی همسر کلاهی قبلا مسئول نهاد منافقین بوده که تنزل رده داشته، مدتی فرمانده گردان ارکان (پشتیبانی) و مدتی مسئول تاسیسات بوده است. وی آموزش خلبانی را گذرانده، آخرین مسئولیتش به عنوان فرمانده یگان پدافند به اصطلاح ارتش آزادی‌بخش سازماندهی شده است.    کلاهی در سال 1370، نسبت به سازمان منافقین به مشکل بر خورد و گفته شده است که پس از جدایی از سازمان طی سال 1372 از عراق به آلمان گریخته است.    با توجه به اطلاعات فوق و با توجه به خبر تکمیلی اعلام شده پس از آن، مبنی بر جنسیت مونث این دستگیر شده، می‌توان حدس زد که ممکن است همسر کلاهی در آلبانی دستگیر شده باشد؛ البته این امر هم ممکن است زن دستگیر شده از اعضای گروه طراحی انفجار دفتر حزب جمهوری اسلامی باشد.    گفته شده است که طی ساعت آینده جزئیات بیشتری از این دستگیری توسط نیروی انتظامی اعلام خواهد شد.    خبرنگار ایسنا: صدف صمیمی  انتهای پیام ,
پس از اعلام نتایج دهمین دوره انتخابات مجلس شورای اسلامی که در تاریخ 7 اسفند ماه سال 94 برگزار شد، مشخص شد که از 207 حوزه انتخابیه، 55 حوزه به دور دوم کشیده شده است. نیمه دوم اسفندماه با توافق شورای نگهبان و وزارت کشور، 10 اردیبهشت ماه به عنوان زمان برگزاری مرحله دوم انتخابات تعیین شد.    به گزارش خبرگزاری دانشجویان ایران (ایسنا)، در روزهای ابتدایی سال نو و تعطیلات نوروز، خبری ابتدا در شبکه‌های اجتماعی و پس از آن در برخی سایت‌های خبری منتشر شد که حاکی از ابطال آرای منتخب سوم حوزه انتخابیه اصفهان بود. در ابلاغیه‌ای که شورای نگهبان برای استانداری اصفهان ارسال کرد عنوان شد که صحت آرای منتخبان اول، دوم، چهارم و پنجم مورد تایید است و آرای نفر سوم باطل شده و تعیین تکلیف منتخب بعدی در میان دوره‌ای مجلس مشخص می‌شود.     رسول زرگرپور استاندار اصفهان در نشست خبری در تاریخ پنجم فروردین ماه، با بیان اینکه نامه شورای نگهبان بعدازظهر 29 اسفند به دفتر من رسید بیان کرد: من روز اول سال 95 با وزیر کشور صحبت کرده و نکات خودم و اعتراض نفر سوم را به ایشان بیان کرده‌ام.     فارغ از اینکه چه اتفاقی افتاده که شورای نگهبان چنین تصمیمی گرفته، این سئوال مطرح شده که شورای نگهبان با استناد به چه قانونی بعد از تایید انتخابات حوزه انتخابیه اصفهان که در حقیقت به منزله راهیابی منتخب مردم به مجلس است، اقدام به ابطال آرای منتخب سوم این حوزه انتخابیه کرده است.      سیامک ره‌پیک سخنگوی هیات مرکزی نظارت در این خصوص چنین بیان کرد: تصمیم شورای نگهبان بر اساس موازین و چارچوب‌های قانونی بوده است.     حسینعلی امیری سخنگوی وزارت کشور نیز در این رابطه گفت: استنباط حقوقی وزارت کشور درباره ابطال آراء منتخب سوم اصفهان، با استنباط شورای نگهبان تفاوت دارد. با توجه به تفاوت استنباط وزارت کشور و شورای نگهبان از قانون انتخابات مجلس شورای اسلامی، موضوع حوزه انتخابیه اصفهان در نشستی با حضور وزیر کشور و اینجانب با دبیر شورای نگهبان بررسی شد؛ با این حال، شورای نگهبان همچنان نظر قبلی خود را درباره منتخب اصفهان اعلام کرد.    پیگیری‌ها در مورد وضعیت منتخب سوم مردم اصفهان در مجلس شورای اسلامی به عبدالرضا رحمانی فضلی وزیر کشور رسید.    وی گفت: شورای نگهبان کتباً به ما اعلام کرده که بر اساس نظارت استصوابی خود آرای این فرد را ابطال کرده است. نظر ما با شورای نگهبان متفاوت است و من در نامه‌ خود به شورای نگهبان و روسای قوا استدلال حقوقی کرده‌ام که این کار اشتباه است؛ زیرا وقتی انتخابات یک استان تایید شد نمی‌توانیم آرای یک نفر را ابطال کنیم. نظر ما این است که اعتبارنامه‌ این فرد باید صادر شود و سپس در مجلس درباره‌ آن تصمیم گرفته شود.     در اثنای اعلام نظر وزارت کشور و شورای نگهبان، در میان نمایندگان فعلی مجلس شورای اسلامی، نماینده‌ای که بیش از دیگران نسبت به ابطال آرای منتخب سوم حوزه انتخابیه اصفهان واکنش نشان داد و پیگیر موضوع شد، علی مطهری بود.      در مورد مسبوق به سابق بودن چنین اتفاقی علی مطهری می‌گوید: در انتخابات دوره سوم مجلس شورای اسلامی، اعتبارنامه منتخب مردم نیشابور پس از یک انتخابات سالم از سوی هیات نظارت امضا نشد. وزیر کشور وقت که این اقدام شورای نگهبان را خلاف بیّن و آشکار قانون می دانست اعتبارنامه وی را صادر و به مجلس فرستاد. مجلس نیز اعتبارنامه او را تصویب کرد و وی چهار سال نماینده بود. امام خمینی (ره) نیز این اقدام را تلقی به قبول نمودند.      در مرور بر تاریخچه ادوار مجلس این روایت هم مطرح است که خرداد سال ٦٧ در سومین دوره انتخابات مجلس شورای اسلامی شورای نگهبان حاضر به امضای اعتبارنامه محمد اکبرزاده منتخب مردم نیشابور نشد، اما در نهایت وزارت کشور با امضا و صدور آن، اکبرزاده را راهی مجلس کرد.      محمدباقر نوبخت سخنگوی دولت نیز در نشست خبری اخیر خود گفت که زمانی که من در سال 67 نماینده مجلس بودم اتفاق مشابهی افتاد که اعتبارنامه در مجلس بررسی شد.     علی مطهری در اظهارنظر اولیه در این خصوص گفت: وزارت کشور می‌تواند اعتبارنامه خانم خالقی را به مجلس ارائه کند و بررسی اعتبارنامه را به مجلس محول کند، ضمن اینکه ما باید توضیحات شورای نگهبان را بیشتر بشنویم و ببینیم در چه ضوابطی این اتفاق افتاده است.     در راستای پیگیری این موضوع، علی مطهری نامه‌های جداگانه‌ای به احمد جنتی دبیر شورای نگهبان و حجت‌الاسلام و المسلمین حسن روحانی رییس‌جمهور نوشت.     مطهری در نامه به آیت‌الله جنتی دغدغه خود را چنین عنوان کرد: اگر این رویه در کشور باب شود که پس از تایید صلاحیت یک کاندیدا و رای مردم در یک انتخابات سالم، آن منتخب به این بهانه که مدارک جدیدی بدست ما رسیده و نظر ما درباره صلاحیت او تغییر کرده است حذف شود، این امر می‌تواند مستند شورای نگهبان در آینده واقع شود.    در بخش دیگری از این نامه آمده است: قطعا نظارت استصوابی را عقلا و قانونا این مقدار نمی‌توان توسعه داد. به همین جهت قانونگذار تصمیم‌گیری درباره این موضوع را در خصوص منتخبان مجلس به نمایندگان ملت ارجاع داده است که اگر پس از انتخاب مردم مدارک جدیدی درباره یک منتخب ارائه شد، این مدارک در فرایند تایید اعتبارنامه‌ها توسط مجلس مورد بررسی قرار گیرد؛ یعنی اگر باید منتخبی حذف شود، این کار باید با نظر مجلس که نماینده ملت است انجام شود تا احترام به رأی مردم محفوظ بماند. اینکه بگوییم چون ما می‌دانیم مجلس دهم اعتبارنامه او را رد نمی‌کند پس ما او را حذف می‌کنیم، منطق درستی نیست.     کم کم پای حقوقدانان به این موضوع که اکنون به یک چالش حقوقی تبدیل شده، باز شد تا جوابی برای این سئوال بیابند که آیا بعد از تایید صلاحیت و رای‌آوری یک نامزد انتخاباتی، امکان ابطال آرای آن فرد وجود دارد؟ و این اقدام با استناد به کدام قانون انجام شده است؟      محمدصالح نیکبخت - حقوقدان و وکیل دادگستری - در واکنش به این موضوع چنین بیان کرده است: با توجه به وظیفه شورای نگهبان در بررسی صلاحیت‌ها، تمامی بحث تایید صلاحیت یا رد آن مربوط به قبل از برگزاری انتخابات است و بعد از آن اگر نماینده‌ای تایید صلاحیت شد نمی‌توان درباره ابطال تمام آرای آن نماینده اظهارنظر کرد. از سوی دیگر آنچه مربوط به شخصیت ذاتی است و قبل‌تر مورد تایید شورای نگهبان قرار گرفته به نظرم نمی‌تواند دوباره مورد ایراد شورای نگهبان واقع شود.    نیکبخت یادآور شد: بعد از تایید صلاحیت و رای‌آوری یک نامزد انتخاباتی وظیفه تایید نهایی آن فرد بر عهده خود مجلس است که در نهایت اعتبارنامه او را به عنوان نماینده یک حوزه انتخابیه تایید یا رد کند.     نجفی‌توانا - حقوقدان و وکیل دادگستری - معتقد است: طبق اصل 99 قانون اساسی شورای نگهبان در احراز و رد صلاحیت مبسوط‌ الید است و ظاهرا مرجعی هم برای تجدیدنظر جز خودش وجود ندارد که البته این جزو نواقص قانون است که باید بر طرف شود؛ زیرا ممکن است بنا به دلایل مختلفی شورای نگهبان در اظهارنظر مرتکب اشتباه شود.    وی افزود: در خصوص اینکه بعد از انتخاب شدن شخص، شورای نگهبان بتواند مداخله کند به لحاظ ابهام در گستره زمان و بیم بی‌ثباتی در انتخاب نمایندگان به‌نظر می‌رسد اصلح این باشد که نظر مجلس شورای اسلامی در مورد تایید و یا رد اعتبارنامه شخص انتخاب شده، فصل‌الخطاب باشد.     استناد موافقان با نظر وزارت کشور تبصره 4 ماده 8 قانون انتخابات است که در آن آمده  پس از تایید صحت انتخابات توسط شورای نگهبان، وزارت کشور موظف است اعتبارنامه کلیه منتخبین را صادر و به مجلس شورای اسلامی ارسال نماید. پذیرش انصراف هر یک از منتخبین پس از تأیید صحت انتخابات و قبل از تصویب اعتبارنامه نیز می‌بایست به تصویب مجلس شورای اسلامی برسد. و معتقدند در هیچ جای قانون نیامده که بعد از انتخابات و تایید صحت انتخابات، شورای نگهبان می‌تواند منتخب مردم را رد صلاحیت کند. در این مرحله مجلس است که باید درباره نمایندگان تصمیم‌گیری کند.      برخی دیگر به تبصره 3 ماده 52 قانون انتخابات مجلس استناد می‌کنند که در آن گفته شده شورای نگهبان 20 روز پس از اظهارنظر هیات مرکزی نظارت نظر قطعی و نهایی خود را در خصوص تایید یا رد صلاحیت داوطلبان به وزارت کشور اعلام خواهد نمود. کلمه نظر قطعی و نهایی می رساند که تایید صلاحیت اولیه خانم خالقی توسط شورای نگهبان نظر قطعی و نهایی این شوراست و قابل تغییر نیست و باید توجه داشت که نظر قطعی و نهایی دوتا نمی‌شود؛ بنابراین منتخب سوم اصفهان از نظر شورای نگهبان دارای صلاحیت بوده و نظر نهایی خود را اعلام کرده است.      حسین احمدی‌نیاز دیگر وکیل دادگستری درباره راهکار حقوقی رفع اختلاف وزارت کشور و شورای نگهبان در راستای تعیین تکلیف منتخب سوم اصفهان، با طرح این سئوال که مرز نظارت استصوابی شورای نگهبان کجاست؟ گفت: قانونگذار به صورت کلی این امر را تعریف کرده است و برای تعریف این مساله، نیازمند بررسی خاص حقوقی هستیم؛ زیرا با توجه به اصول متعدد قانون اساسی، شورای نگهبان باید دایره نظارت خود بر صلاحیت افراد را در چارچوب قانون تعریف کند؛ بنابراین برای اینکه تعارضی بین حقوق شهروندی و حق حاکمیتی شورای نگهبان در نظارت بر صلاحیت کاندیداها به وجود نیاید، باید این مرز تعیین شود که این امر نیازمند یک استدلال حقوقی است.    وی افزود: آنچه که در ظاهر قانون وجود دارد این است که به محض تایید صلاحیت فرد در شورای نگهبان، فرد تایید نهایی شده است، البته مکانیزم های بعدی وجود دارد از جمله تایید اعتبارنامه فرد در مجلس شورای اسلامی.    احمدی‌نیاز معتقد است: اگر بخواهیم تفسیر موسعی از صلاحیت شورای نگهبان داشته باشیم، این شورا از این حق برخوردار است که تا پایان انتخابات و ورود فرد به مجلس شورای اسلامی طبق تفسیر موسع و اصل کلی نظارت استصوابی، در باب صلاحیت افراد اظهارنظر کند؛ بنابراین موضع قانون این است که اگر بخواهیم از تفسیر موسع استفاده کنیم، شورای نگهبان از این حق برخوردار است، اما اگر ما تفسیر مضیقی داشته باشیم، شورا از این حق برخوردار نیست.     علی مطهری از زاویه دیگری به موضوع نظر دارد و با اشاره به ماده 30 قانون آیین‌نامه داخلی مجلس شورای اسلامی در خصوص رسیدگی به اعتبارنامه منتخبان مبنی بر اینکه شعب، رسیدگی به اعتبارنامه‌ها را شروع و نسبت به مدارکی که در شورای نگهبان مورد رسیدگی قرار نگرفته و یا پس از رسیدگی شورای نگهبان به دست آمده است اتخاذ تصمیم خواهند نمود و گزارش تصویب یا رد آن را از طریق هیات رئیسه به مجلس تقدیم می دارند. می‌گوید قانونگذار خواسته است اگر مدارکی درباره یک کاندیدا پس از انتخاب مردم بدست آمد، تصمیم گیری درباره آن به عهده مجلس باشد تا احترام رأی مردم محفوظ بماند و اگر قرار است آن کاندیدا حذف شود این کار با رأی مجلس که خود نماینده ملت است انجام شود نه این که بدون توجه به رأی مردم، شورای نگهبان او را حذف کند.     دکتر حسن روحانی بالاترین مقام اجرایی کشور نیز به اختلاف‌نظر شورای نگهبان و وزارت کشور ورود کرد و به عنوان مسئول اجرای قانون اساسی در صفحه توییتر خود، گفت: بر اساس قانون اساسی اعتبارنامه نماینده منتخب مردم باید در مجلس شورای اسلامی بررسی شود و هیچ نهاد دیگری نمی‌تواند در آن دخالت کند.     این گفته سیامک ره‌پیک مبنی بر اینکه همه قوانین عادی تحت حاکمیت اصول قانون اساسی و بر اساس آن قابل تفسیر و بررسی است و قانون اساسی حق نظارت بر انتخابات را به‌صورت مطلق و عام به شورای نگهبان داده است و اینکه طبق اصل 99 قانون اساسی و تفسیر این اصل توسط شورای نگهبان و همچنین طبق قوانین عادی از جمله ماده 3 قانون مجلس شورای اسلامی، نظارت شورای نگهبان عام و استصوابی و همه مراحل و تمام امور مربوط به انتخابات است. را می‌توان واکنشی به نظر رییس‌جمهور دانست.    وی همچنین تاکید کرد: شورای نگهبان به استناد مستندات قانون از جمله مستندات ذکر شده نسبت به پرونده‌های مختلف اظهارنظر می‌کند و این رویه بر تمام ادوار شورای نگهبان وجود داشته است و امر جدیدی نیست.    ناگفته نماند که عده‌ای مسئولیت وزارت کشور را نیز سنگین می‌دانند و معتقدند طبق ماده 73 قانون انتخابات مجلس شورای اسلامی که می‌گوید: صدور اعتبارنامه منتخبین موکول به عدم ابطال انتخابات از طرف شورای نگهبان می‌باشد و شورای نگهبان در اسرع وقت نظر خود را درباره انتخابات اعلام می‌نماید و وزارت کشور موظف است بلافاصله دستور صدور اعتبارنامه را بدهد. وزرات کشور وظیفه دارد با توجه به اینکه انتخابات حوزه اصفهان از سوی هیات نظارت استان و شورای نگهبان تایید شده، اعتبارنامه منتخب نفر سوم حوزه انتخابیه اصفهان را صادر کند.     رحمانی فضلی وزیر کشور نیز راهکاری برای حل این موضوع ارائه داد و گفت: محل حل این اختلاف مجلس است. نمایندگان باید استفساریه تهیه کرده و در مجلس پرسیده شود که در این شرایط نظر شورای نگهبان درست است یا وزارت کشور؛ در واقع این پیشنهاد ما برای حل این مشکل است و مجلس می‌تواند محل تفسیر قانون باشد.     احمد توکلی نماینده مردم تهران در مجلس شورای اسلامی در نوشتاری که در کانال تلگرام خود به عنوان  چاره کار در امر منتخب رد شده اصفهان منتشر کرد، آورده است: در واقع اختلاف بین شورای نگهبان که بخشی از قوه مقننه و وزارت کشور که بخشی از قوه مجریه است، اختلاف بین قوای مقننه و مجریه است. راه حل بر اساس بند 7 اصل یکصد و دهم قانون اساسی که حل‏ اختلاف‏ و تنظیم‏ روابط قوای‏ سه‏ گانه را از اختیارات و وظائف رهبری می شمارد، رجوع به هیات عالی حل اختلاف و تنظیم روابط قوای سه گانه است. رعایت این سازوکار از اتلاف نیروها و تباه شدن حقوق مردم جلوگیری می‌کند.     تاکنون هیچ طرفی از مواضع خود کوتاه نیامده‌اند؛ از یک طرف شورای نگهبان بر موضع خود مبنی بر ابطال آرای منتخب سوم حوزه انتخابیه اصفهان پافشاری می‌کند و از سوی دیگر وزارت کشور در تلاش است تا از تمام ظرفیت‌های قانونی خود استفاده کند. مراسم افتتاحیه مجلس دهم روز شنبه ٨ خرداد ماه برگزار می‌شود و پس از آن نمایندگان در اولین جلسه جلسات کاری خود باید به بررسی اعتبارنامه‌های بپردازند. حال اینکه حرف چه نهادی در نهایت به کرسی خواهد نشست را باید منتظر بود و مشاهده کرد.     این در حالیست که مینو خالقی به عنوان منتخب مجلس دهم برای نشست شنبه‌ بعد از ظهر اصلاح‌طلبان دعوت شده و گفته شده که در مهمانی منتخبان مجلس دهم با رییس‌جمهور نیز شرکت خواهد کرد.     الهام رییسی - ایسنا     انتهای پیام ,
وکیل مدافع اعظم گفت: به دستور معاون دادستان مشهد قرار متهم، شوهر اعظم تشدید و تبدیل به بازداشت موقت شد.    مرضیه محبی، وکیل پایه یک دادگستری در گفت‌وگو با خبرنگار‌ خبرگزاری دانشجویان ایران(ایسنا)، منطقه خراسان، اظهار کرد: روز گذشته به دستور معاون دادستان مشهد و پس از ملاحظه نتایج پزشکی قانونی، هم‌چنین این‌که جرم انجام یافته موجب جریحه‌دار شدن اذهان عمومی شده است، قرار متهم تشدید یافته و وی تا روز دادگاه به صورت بازداشت قرار دارد.  به گزارش ایسنا، در چند روز گذشته با تائید مدارک پزشکی قانونی، موضوع وثیقه 20 میلیون تومانی برای آزادی شوهر اعظم نیز از بین رفت.  انتهای پیام ,
مدیرکل سیاسی وزارت کشور با بیان اینکه قانون انتخابات مجلس شورای اسلامی اشکالاتی دارد گفت: این اشکالات باید در یک فضای کارشناسی و نه در یک فضای سیاسی اصلاح شود.    محمدامین رضازاده در گفت‌وگو با خبرنگار سیاسی خبرگزاری دانشجویان ایران(ایسنا)، با اشاره به برخی اشکالات و نواقص موجود در قانون انتخابات مجلس شورای اسلامی اظهار کرد: اکنون در کشور شرایط عمومی برای اصلاح قانون انتخابات و به روز کردن آن فراهم است.    وی همچنین افزود: پیش‌نویس قانون انتخابات تهیه شده و با توجه به تصویب سیاست‌های کلی انتخابات، وزارت کشور دست نگه داشته تا مصوبه مجمع تشخیص مصلحت نظام به تائید رهبری برسد و سپس قانون انتخابات مجلس شورای اسلامی در چارچوب همان سیاست‌ها تهیه شود.    متن کامل گفت و گوی محمدامین رضازاده مدیرکل سیاسی وزارت کشور درباره قانون انتخابات مجلس به شرح زیر است:     رهبری و رییس‌جمهور بر ضرورت اصلاح قانون انتخابات تاکید دارند     مدیر کل سیاسی کشور با اشاره به اینکه در این انتخابات زوایای بیشتری از اشکالات قانون انتخابات آشکار شد اظهار کرد: رهبری، رئیس جمهور و وزیر کشور و صاحب‌نظران مختلفی به این اشکالات اشاره کردند و بر ضرورت اصلاح قانون انتخابات تاکید کردند. اکنون در کشور شرایط عمومی برای اصلاح قانون انتخابات و به روز کردن آن فراهم است. البته سیاست‌های کلی انتخابات توسط مجمع تشخیص مصلحت نظام تصویب و محضر رهبر انقلاب فرستاده شده است. وزارت کشور و دولت هم لایحه جامع انتخابات را در دستور پیگیری دارد.    رضازاده همچنین درباره برخی از اشکالات قانون انتخابات اظهار کرد: در قانون انتخابات شوراهای شهر و روستا اکثریت نسبی ملاک رای‌آوری است؛ در انتخابات ریاست جمهوری اکثریت مطلق و در انتخابات مجلس شورای اسلامی، ملاک کسب 25 درصد از آرای یک حوزه است. به لحاظ حقوقی بحث های زیادی مطرح است که انتخابات ما باید با چه سازوکاری انجام شود. به طور مثال در انتخابات مجلس یک نماینده باید حداقل 25 درصد از آرای حوزه انتخابیه خود را به دست آورد و وقتی این آرا را به دست آورد نماینده تمام صد در صد رای دهندگان می‌شود در حالیکه 75 درصد به او رای ندادند. اینکه اکثریت نسبی خوب است یا اکثریت مطلق باید بحث شود و بهترین شیوه برگزیده شود.    وی هم‌چنین خاطر نشان کرد: در برخی کشورها یک آستانه رای وجود دارد مثلا می‌گویند اگر حزبی ده درصد آرا را کسب کرد می‌تواند در مجلس کرسی داشته باشد حتی در برخی از کشورها رای یک درصدی هم می‌تواند موجب راه یابی حزب به پارلمان شود. این‌ها باید درقانون انتخابات ما بحث شود. اکنون مثلا نماینده اول تهران با بیش از یک میلیون و 600 هزار رای با نماینده یک اقلیت دینی با بیش از بیست هزار رای دارای یک رای در مجلس بوده و اجازه دارند در تمام امور کشور اظهار نظر کنند. باید بحث شود که نماینده‌ای با مثلا هفت هزار رای با نماینده‌ای که بیش از یک میلیون و 600 هزار رای آورده است باید برابر باشد یا خیر.       رضازاده مدیر کل سیاسی وزارت کشور      با تقویت احزاب به سمت نظام انتخاباتی حزبی پیش برویم   مدیرکل سیاسی وزارت کشور در بخش دیگری از اظهارات خود گفت:‌ در شهرهای کوچک امکان شناسایی نامزدهای انتخابات وجود دارد اما در کلان شهرها و شهری مثل تهران با هفت یا هشت میلیون نفر واجد شرایط رای، شناسایی افراد سخت است در اینجا بحث نظام انتخابات حزبی مطرح می‌شود ولی آیا در کشور ما احزاب به درجه ای رسیده اند که بتوانند افراد را به مردم معرفی کنند؟ این‌ها بخشی از مسائلی است که باید در قانون انتخابات مدنظر قرار گیرد.    وی در پاسخ به این پرسش که آیا ابتدا باید احزاب تقویت شود تا نظام انتخاباتی ما حزبی شوند یا ابتدا قانون انتخابات حزبی ایجاد شود گفت:‌ این مسأله به هم مرتبط است از سویی باید فرهنگ کار حزبی در جامعه تقویت شود و ذهنیت منفی نسبت به احزاب از بین برود. ما در کشور 242 حزب داریم که این تعداد در دنیا بی نظیر است اما فقط تعدادی از این احزاب توانستند در حد حزب ملی نقش‌آفرینی می‌کنند و بسیاری از آن‌ها هنوز در شهرستان‌ها دفتری ندارند. هنوز ما شاهد چرخش نخبگان در این احزاب نیستیم و مثلا یک نفر بیست سال دبیرکل یک حزب است. خود اعضای احزاب هم انگیزه فعالیت در حزب ندارند و آموزش لازم برای احزاب وجود ندارد و این احزاب تقریبا در ایام انتخابات فعال می شوند که این اشکالات باید رفع شود. از سویی قانون و زیرساخت لازم برای تقویت احزاب تهیه شود تا به سمت نظام انتخابات حزبی برویم.    رضازاده در ادامه با بیان اینکه اکنون ما روشی بینابینی داریم خاطر نشان کرد: در تهران تقریبا انتخابات حزبی بوده و مردم به لیست ها رای می‌دهند . در کلان شهرها هم تا حدی رقابت لیستی وجود دارد اما در شهرهای کوچک هنوز این اتفاق نیفتاده است. به هر حال ما چاره ای نداریم جز اینکه به سمت تقویت احزاب ملی برویم تا آن‌ها فعال شده و خود رابه مردم بشناسانند و مردم بر اساس همین شناخت به آن‌ها رای دهند.  وی هم‌چنین با اشاره به اینکه ما هر چه از رقابت حزبی و سیاسی دور شویم به دام رقابت های قومی، مذهبی و طایفه ای می افتیم افزود:‌ متاسفانه در این انتخابات در بعضی از شهرها این وضعیت پیش آمد و گاهی اختلاف حتی به شهر و روستا یا اختلاف شهر با شهر یا اختلاف طایفه ای هم کشیده شد. این چنین رقابتی برخلاف وحدت و انسجام ملی است. باید رقابت‌ها سیاسی شده و از رقابت‌های قومی و طایفه ای فاصله بگیریم.     هم رویه شورای نگهبان اصلاح شود هم ماده قانونی شرایط ثبت‌نام کنندگان   رضازاده درباره انتقاد به تعداد زیاد ثبت‌نام کنندگان در انتخابات مجلس و اینکه آیا این قانون در این بخش نیاز به اصلاح دارد یا خیر؟ اظهار کرد: این حق افراد است که اگر طبق قانون شرایط لازم را دارند در انتخابات ثبت‌نام کنند. این اظهارنظرها که تعداد بالای ثبت‌نام‌کنندگان در انتخابات برای ایجاد هزینه برای نظام است، بدبینانه ترین نگاه نسبت به افرادی است که به دعوت مسئولان در انتخابات شرکت کردند و به دنبال جذب مشارکت و رقابت بودند. این تهمت است بگوییم آن‌ها قصد ایجاد هزینه برای نظام را داشتند به هر حال ما فیلتری به نام قانون داریم و هر کسی که شرایط لازم را نداشته باشد رد صلاحیت می‌شود. بنابراین نباید فراتر از قانون برای کسی محدودیت قائل شویم. از سویی این قانون هم اشکالاتی دارد که باید اصلاح شود.    وی در ادامه در پاسخ به این سوال که آیا صرفا قانون انتخابات مجلس درباره شرایط ثبت نام کنندگان باید اصلاح شود یا رویه شورای نگهبان در بررسی صلاحیت‌ها، گفت:‌ هر دو باید اصلاح شود . قانون باید به گونه ای اصلاح شود تا کسانی که شرایط لازم را ندارند ورود نکنند و شورای نگهبان هم باید ظرفیت و امکاناتش رامتناسب با قانون موجود فراهم کند. شورای نگهبان و هیأت‌های نظارت از سوابق بسیاری از افرادی که ثبت نام کردند، بی‌اطلاع نبودند و پیش‌بینی شده بود که بسیاری از افراد شناخته شده وارد عرصه انتخابات می شوند و سوابق آن‌ها هم از قبل تهیه شده بود. افراد جدیدی هم آمدند از فیلترهای خاصی عبور کردند . هیأ‌ت‌های اجرایی که از معتمدان مردم هستند همه ثبت نام کنندگان را می شناسند و به جز تهران شناسایی این افراد در شهرستان‌ها کار سختی نیست. به هر حال شورای نگهبان باید امکانات لازم را برای شناسایی افراد تهیه کند.     تحقیقات محلی براساس قانون و مستندات انجام می‌شود   رضازاده درباره انتقاد به بحث تحقیقات محلی در مرحله بررسی صلاحیت های نامزدها نیز گفت:‌ اعضای هیأت اجرایی از معتمدان محلی هستند که مورد تائید فرماندار و هیأت‌های نظارت هستند پس می‌توانند تحقیقات محلی را بر اساس قانون انجام دهند و قانون هم نحوه تحقیقات محلی را مشخص کرده است و باید این تحقیقات مستند باشد. سند هم از نظر حقوقی شرایط خاص خود را دارد.       رضازاده مدیر کل سیاسی وزارت کشور      مجازات در نظر گرفته شده برای تخلفات انتخاباتی بازدارنده نیست   مدیر کل سیاسی وزارت کشور درباره بازدارنده نبودن مجازات در نظر گرفته شده در قانون انتخابات مجلس شورای اسلامی هم خاطر نشان کرد: مبحث مجازات در قانون انتخابات باید بررسی و اصلاح شود. در ایام تبلیغات انتخابات نمی‌شود کسی را احضار کرد و وقتی تخلفی بررسی و حکمی صادر می‌شود دیگر کار از کار گذشته است. این مجازات های در نظر گرفته شده بازدارنده نیست و حتما باید اصلاح شود.     نحوه مقابله با پول‌های کثیف به کار کارشناسی بیشتری نیاز دارد   وی هم‌چنین در پاسخ به این پرسش که آیا نحوه مقابله با پول‌های کثیف در قانون جدید انتخابات در نظر گرفته شده است گفت: این مسأله در مجلس نهم مسکوت مانده است که باید با کار کارشناسی بیشتر و پخته‌تربررسی شود و مراحل قانونی خودرا طی کند. موضوع مقابله با پول‌های کثیف می‌تواند ابتدا به صورت لایحه ای در مجلس بررسی و تصویب شود سپس در قانون انتخابات گنجانده شود.     همچنان برای برگزاری انتخابات الکترونیک با شورای نگهبان اختلاف داریم     رضازاده هم‌چنین درباره دلیل برگزار نشدن انتخابات الکترونیکی و اینکه انتخابات ریاست‌جمهوری در سال96 الکترونیکی برگزار خواهد شد یا خیر؟ اظهار کرد: انتخابات الکترونیکی در بسیاری از کشورها وجود دارد اما باید محاسن و معایب آن را در نظر بگیریم و شرایط کشور، زیرساخت‌ها و ابزارهای آن، امکانات فنی، سخت افزارها و نرم افزار مورد نیاز آن را بسنجیم. به هر حال وزارت کشور برای برگزاری انتخابات الکترونیکی با شورای نگهبان اختلاف دارد. شورای نگهبان به لحاظ نگرانی‌های امنیتی فعلا اقناع نشده است که انتخابات را الکترونیکی برگزار کند.     دو راه برای حل مشکل مینو خالقی پیشنهاد کرده‌ایم   مدیر کل سیاسی وزارت کشور در خصوص اختلاف پیش آمده در مورد وضعیت مینوخالقی نیز گفت:‌ یک اختلاف حقوقی بین شورای نگهبان و وزارت کشور به وجود آمده که در حال طی مراحل خود است. شورای نگهبان بر اساس نظارت استصوابی خود آرای این فرد را ابطال کرده در حالیکه صحت انتخابات حوزه اصفهان را تائید کرده است. پیشنهاد داده‌ایم که مجلس درباره حوزه اختیارات شورای نگهبان، قانون را تفسیر کرده و اعلام کند که آیا نظارت استصوابی پس از آرای حوزه قابل قبول است یا خیر؟ راه دیگر این است که اعتبارنامه این فرد در مجلس بررسی شود.     قانون انتخابات ما نکات بسیار مترقی هم دارد     وی با بیان اینکه پیش نویس قانون انتخابات تهیه شده است تصریح کرد: هم زمان با تهیه این پیش‌نویس سیاست‌های کلی انتخابات در مجمع تشخیص مصلحت مطرح شد بنابراین ما دست نگه داشتیم تا مصوبه مجمع به تائید رهبری برسد و ما قانون انتخابات را در چارچوب همان سیاست‌ها تهیه کنیم.    مدیر کل سیاسی وزارت کشور هم‌چنین خاطر نشان کرد: البته همین قانون انتخابات مجلس مشکل جدی و اساسی ندارد. در ابتدا تعداد زیادی از شرکت کنندگان در این دوره از انتخابات محل بحث و اختلاف شد و نمی‌شود صرفا با این دلیل دنبال تغییر قانون انتخابات باشیم . قانون انتخابات ما نکات بسیار مترقی هم دارد ولی اشکالاتی هم دارد و ما باید در یک فضای کارشناسی و نه در یک فضای سیاسی به دنبال تصویب قانون جدید باشیم.    رضازاده در پایان تاکید کرد: یک قانون خوب قانونی است که شفاف بوده و غیرقابل تفسیر باشد ما باید در اصلاح قانون انتخابات به همین سمت پیش برویم.    تهیه و تنظیم: محسن فرامرزی    انتهای پیام ,
این روزها عکس‌ها و اخبار مربوط به شکنجه وحشیانه اعظم و دو فرزند خردسالش توسط شوهر وی در رسانه‌های مختلف بازتاب فراوانی داشته است. حالا این شوهر شکنجه‌گر می‌گوید بی‌گناه است.    به گزارش ایسنا، روزنامه ایران می‌نویسد: مرد شکنجه‌گر که همسر و دو کودکش را 21 روز زندانی کرده بود، می‌گوید بی‌گناه بوده و اگر کاری کرده تحت تأثیر شیشه بوده است. این مرد خشن در گفت‌وگویی، گاهی خونسرد و گاهی ترشرو می‌شد و مرتب ادعا می‌کرد همسر و دو کودکش را دوست دارد.    ساعت 16:15 نوزدهم فروردین ماه سال جاری ساکنان خیابان طاهری منطقه خواجه ربیع در تماس با پلیس از اسارت زنی جوان و دو کودک 5 و 8 ساله او در همسایگی‌شان خبر دادند. با اعلام این گزارش به پلیس 110 مأموران کلانتری خواجه ربیع برای رسیدگی در محل حاضر و متوجه قفل بودن در شدند. از آنجا که احتمال هرگونه خطری برای ساکنان خانه می‌رفت، با هماهنگی قاضی موحدی راد، معاون دادستان مشهد، قفل در شکسته شد و اعظم 30 ساله و ‌هانیه و هدیه 8 و 5 ساله در وضعیت نابسامانی پیدا شدند. از آنجا که این سه گروگان مرد شیشه‌ای به دلیل شکنجه وحشیانه، در شرایط وخیمی به سر می‌بردند تکنیسین‌های اورژانس پس از انجام اقدام‌های اولیه مجروحان را به بیمارستان شهید‌هاشمی‌نژاد مشهد منتقل کردند.     آغاز تحقیقات میدانی     پلیس که خود را در برابر یک گروگانگیری وحشیانه می‌دید در گام نخست تحقیقات به سراغ همسایه‌ها رفت. ساکنان محلی که این خانواده را می‌شناختند مدعی شدند پدر جوان‌هانیه و هدیه و شوهر اعظم را می‌شناسند و چند روزی است متوجه شدند محمد که معتاد است از دو هفته قبل همسر و دو فرزندش را در خانه مسکونی‌اش حبس کرده است.     دستگیری پدر شیشه‌ای     با روشن شدن اینکه عامل این جنایت وحشیانه خانوادگی محمد بوده است، پلیس بلافاصله پس از انتقال مجروحان به بیمارستان جست‌وجو برای یافتن این مرد معتاد را آغاز کرد و با تلاش مأموران پلیس مشهد این پدر معتاد در کمتر از یک ساعت از رهایی خانواده‌اش در حاشیه کال دروی مشهد دستگیر شد.    سرهنگ محمد بوستانی رئیس پلیس مشهد در این باره به شوک گفت: این مرد به دلیل بدبینی و توهم خانواده‌اش را مورد شکنجه قرار داده است. محمد 30 ساله پس از دستگیری منکر شکنجه خانواده‌اش شد و با اظهارات ضد و نقیض خود سعی کرد روند تحقیقات را منحرف کند. این مرد با دستور معاون ناحیه 4 دادسرای عمومی و انقلاب شهید بهشتی مشهد روانه زندان شد و بازجویی‌ها از او ادامه دارد.     اظهارات تکان‌دهنده مادر جوان     اعظم که پس از رهایی از شکنجه‌گاه همسر شیشه‌ای‌اش با صورت و بدن مجروح نگران دو کودک خردسالش بود درباره 21 روز شکنجه و اسارتش گفت: محمد معتاد و به همه چیز بدبین بود. او در این روزها اجازه خوردن غذا و آب به من و دخترانم نمی‌داد یا با چاقو به جانمان می‌افتاد یا ما را در صندوق فلزی می‌گذاشت و با روشن کردن آتش زیر صندوق آزارمان می‌داد.     گفت‌وگو با مرد شکنجه‌گر     محمد آرام نشسته و چشم‌هایش سرخ است. کاملاً می‌شود دید که به خاطر دوری از شیشه کمی باهوش‌تر شده است.     - چند ساله‌ای؟     30 ساله.     - شکسته‌تر دیده می‌شوی؟     اعتیاد داغونم کرد!     - از کی معتادی؟     نمی‌دانم اما یادم نمی‌آید که یک روز مواد نکشیده باشم.     - چه نوع موادی می‌کشی؟     همه نوع مصرفی داشتم اما شیشه راحت‌تر گیرم می‌آید و نیازی به زغال و اینجور چیزها ندارد، همه‌جا می‌شود راحت آن را کشید به خاطر همین سراغ شیشه رفتم.     - روز عروسی‌ات یادته؟     روز خوبی بود. زنم دختر بسیار خوبیه، همه شاد بودند و منم خیلی خوشحال بودم.     - اون موقع هم معتاد بودی؟     تفریحی می‌کشیدم حتی به اعظم قول دادم دیگر نکشم اما بعد بدتر شد.     - چرا؟     ساعت خالی در روز زیاد داشتم. با دوستانم دور هم جمع می‌شدیم و مواد می‌کشیدیم تا ساعتی خوش باشیم.     - روز تولد بچه‌هایت را به خاطر داری؟     بله، مگر می‌شود فراموش کرد.     - وقتی بچه‌ها متولد شدند چرا تصمیم نگرفتی اعتیاد را ترک کنی؟     خواستم‌ حتی قسم خوردم اما نشد.     - زن و بچه‌ات را چقدر دوست داری؟     خیلی، اندازه دنیا.     - پس چرا شکنجه‌شان دادی؟     (محمد اخم می‌کند): نگویید. من از گل نازک‌تر هم به آنها نمی‌گویم.     - اما همسرت زخمی و بچه‌هایت هم افسرده و کبود هستند و می‌گویند کار تو بوده!     اصلاً به خاطر نمی‌آورم، حتماً‌ شیشه کشیده بودم و نفهمیدم.     - این‌که دلیل نمی‌شود!     اگر این کار را کرده‌ام معذرت می‌خواهم. آزادم کنید جبران می‌کنم.     - زن و بچه‌ات 21 روز در خانه زندانی بودند؟     دوست نداشتم زیاد بیرون بروند، مزاحم در خیابان‌ها زیاد است اما آنها را زندانی نکردم.     - تا کی می‌خواهی معتاد باشی؟     امروز آزادم کنید دیگر نمی‌کشم.     - پشیمان نیستی؟     از چی؟! از اعتیاد، خیلی، اما کاری از دستم برنمی‌آمد!     - نه از شکنجه زن و بچه‌ات؟     پشیمانم، اما کاری نکرده‌ام.    انتهای پیام ,
در راستای همکاری‌های پژوهشی، تحقیقاتی، آموزشی، تدوین استاندارد‌های مورد نیاز و استفاده از تجربیات شرکت مهندسی آب و فاضلاب کشور و پژوهشکده محیط زیست دانشگاه علوم پزشکی تهران تفاهم‌نامه‌ای به امضاء رسید.      به گزارش خبرنگار ایسنا، براساس این تفاهم‌نامه قرار است که همکاری‌های پژوهشی شرکت مهندسی آب و فاضلاب کشور با پژوهشکده ارتقاء یابد و براساس محورهای تنظیم شده همکاری مقرر شده که خدمات پژوهشی و مطالعاتی در خصوص زمینه‌های مرتبط با آب و فاضلاب، برگزاری کارگاه‌های تخصصی به منظور تبادل و انتقال دانش و یافته‌های پژوهشی و همچنین برگزاری جلسات کارشناسی و تخصصی در خصوص تجزیه و تحلیل سرفصل‌های مرتبط با آب و فاضلاب صورت پذیرد.      همچنین براساس این تفاهم‌نامه استفاده مشترک از امکانات علمی و تخصصی مورد نیاز طرفین از جمله آزمایشگاه‌های تحقیقاتی، محصولات دانشی نظیر پایان‌نامه و سایر منابع علمی مورد نیاز و مشارکت علمی و فنی و تهیه مقالات و انتشار مجلات صورت بگیرد.      برهمین اساس حمیدرضا جانباز، مدیر عامل شرکت مهندسی آب و فاضلاب به کشور با اشاره به اهمیت مساله‌ی محیط زیست در کشور گفت: اگر ما بتوانیم مسائل مربوط در این تفاهم‌نامه را اجرایی کنیم قطعا از مزایای آن نیز برخوردار خواهیم شد.      وی با بیان این‌که مشکلات محیط زیستی باید در ابتدا تعریف شوند و سپس در دستور کار مشترک پژوهشگاه و شرکت آب و فاضلاب در بیاید، گفت: تعریف مساله جزو وظیفه اصلی ماست و با توجه به اهمیت محیط زیست باید به این مهم توجه ویژه و اساسی شود.      در ادامه پاکرو، معاون مالی و پشتیبانی شرکت آب و فاضلاب کشور با اشاره به اهمیت حفاظت کیفی منابع آب اظهار کرد: باید تمهیدات لازم برای حفظ منابع کیفی آب لحاظ شود.      وی با بیان این‌که موضوع محیط زیست در اکثر پروژه‌های فاضلاب رعایت شده است، گفت: همچنان می‌توان مساله محیط زیست را در پروژه‌ها ارتقاء داد و این نیز نیازمند تعامل با پژوهشکده محیط زیست دانشگاه علوم پزشکی تهران است.      در ادامه مصداقی‌نیا، رییس پژوهشکده محیط زیست دانشگاه علوم پزشکی تهران با اشاره به کارهای انجام شده در این پژوهشکده بیان کرد: دانشگده علوم پزشکی تهران سابقه طولانی در زمینه‌ی محیط زیست دارد و علی‌رغم این‌که تاکنون فارغ‌التحصیلان زیادی از این رشته خارج شده‌اند اما همچنان نگرانی‌های محیط زیستی در جامعه وجود دارد.      به گفته وی سه مرکز تحقیقاتی در زمینه کنترل آلودگی هوا، کیفیت آب و مدیریت پسماند در این مرکز مشغول به فعالیت هستند. به عقیده من قطعا می‌توان ارتباط خوبی را با شرکت آب و فاضلاب کشور و ارتقاء این صنعت داشت.      انتهای پیام   ,
اعظم زنده است، اعظم بعد از 21 روز شکنجه توسط شوهرش، هنوز زنده است؛ او و دخترانش 21 روز آب و غذا نخوردند، اما هنوز زنده‌اند؛ هدیه و هانیه دختران پنج و هفت ساله او هنوز نفس می‌کشند، اما دیگر هیچوقت از صدای زنگ در خانه خوشحال نمی‌شوند.    به گزارش خبرنگار اجتماعی خبرگزاری دانشجویان ایران(ایسنا)، منطقه خراسان، اعظم هر شب که می‌خواهد بخوابد تمام 21 روز شکنجه را در خاطراتش مرور می‌کند، مرور می‌کند که چگونه شوهرش توانسته او را با چاقو آزار دهد، مرور می‌کند که وقتی آب را به زور در دهانش می‌ریخته چقدر دیگر می‌توانسته نفس بکشد، او هر شب که می‌خوابد به یاد شب‌هایی می‌افتد که درون یک صندوق فلزی بدون اکسیژن و در بسته قرار می‌گرفته و پاهایش می‌سوخته به دلیل اینکه شوهرش زیر صندوق آتش روشن می‌کرده است.    اعظم می‌خواهد بخوابد، اما خیال دخترانش نمی‌گذارد؛ او حالا که می‌تواند بدون ترس از کسی به راحتی نفس بکشد، به یاد خفه شدن دخترش با دستان شوهرش می‌افتد، اعظم شب‌ها صدای گریه‌های هدیه را به یاد می‌آورد و فقط گریه می‌کند.    این روزها کمی که در سایت‌های خبری می‌چرخیم، اخباری را در خصوص خشونت‌های بسیار پیشرفته علیه زنان می‌بینیم؛ سمیه زنی بود در یکی از روستاهای بم که توسط شوهرش مورد اسیدپاشی قرار گرفت و بعد از یک سال درمان، درگذشت؛ ستایش دختر شش ساله‌ای بود که هنوز داغ نبودنش بر دل خانواده تازه باقی مانده و همین چند روز پیش بود که در ورامین توسط پسری 17 ساله مورد تعرض قرار گرفت و به شکل وحشتناکی به قتل رسید و حالا اعظم زنی است که اگر نیروی انتظامی دیرتر به دادش می‌رسید، او نیز مرده بود، اعظم زنده است، اما زندگی‌اش به تصمیم دادگاه بستگی دارد به دلیل اینکه دادگاه اعلام کرده اگر حتی وثیقه 20 میلیون تومانی برای شوهرش بیاورند، او از زندان آزاد می‌شود.     روایت اعظم...     اعظم یک زن 30 ساله با دیپلم انسانی، یکی از مثال‌های تمام زنانی است که مورد خشونت‌های وحشتناک شوهر معتادش قرار گرفته و حالا منتظر است تا ببیند دادگاه در مورد شوهر او چه تصمیمی می‌گیرد.    او وقتی دارد با من صحبت می‌کند دستانش را با روسری بلندی که دارد، می‌پوشاند، نمی‌خواهد من برش‌های عمیق دستش را که شوهرش با لبه شکسته سینی فلزی به وجود آورده، ببینم، او نحیف و لاغر است و ترس عجیبی صدا و نگاه او را فراگرفته است؛ چهره‌اش مات و مبهوت مانده، چشمانش خیره به روبه‌رو و ذهنش در دنیای دیگری سیر می‌کند، به سختی می‌تواند با ما ارتباط برقرار کند.    صورت و گردنش پر است از علائم سوختگی که حالا بعد از 10 روز فاصله از شکنجه 21 روزه، هنوز نیز خوب نشده‌اند؛ اعظم سه و دخترانش یک شبانه‌روز به علت جراحات وارده در بیمارستان بستری بوده‌اند؛ در توصیف اینکه چگونه حرف می‌زند تنها کافیست بگویم حرف که می‌زند، بعید است بغض نکند.    اعظم و شوهرش 12 سال است که با هم زندگی می‌کنند و در این مدت انواع خشونت‌ها را نسبت به اعظم انجام داده تا حدی که پیش از این اتفاق، اعظم سه بار مدرک پزشکی قانونی گرفته و اقدام به شکایت کرده است، اما بعد از آن به علت ترس از تهدیدات شوهرش و بی پدر شدن بچه‌هایش، شکایت‌های خود را پس گرفته است.    به گفته اعظم، شوهرش از ابتدای ازدواج مواد مصرف می‌کرده است، در اوایل تریاک و بعد از آن کریستال و شیشه.    روز دوم فروردین همین امسال بوده که پدرشوهر اعظم که با آنان زندگی می‌کرده است، برای سفر کوتاهی به قوچان رفته و بعد هم شوهر اعظم، زن و بچه‌های خود را به طبقه پایین خانه برده، پرده‌ها را کشیده و شروع به تهدید، آزار و اذیت آنان می‌کند، او زنش را به میله گازی در اتاق پشتی می‌بندد و دست و دهانش را نیز با دستمال می‌بندد تا صدایی از او به گوش همسایه‌ها نرسد.    در مدت 21 روزی که اعظم و دخترانش در خانه محبوس بودند، هیچ غذایی نبوده که حتی دختران از آن بخورند، پدر بچه‌ها هم وقتی از خانه بیرون می‌رفته است، در را قفل می‌کرده تا کسی نتواند به خانه وارد یا از آن خارج شود.    به گفته خود اعظم شکنجه‌ها و آزارهایی که توسط شوهرش دیده است بسیار وحشتناک بوده و اصلا کار یک انسان با روان سالم نبوده است، شوهرش او را داخل صندوق فلزی می‌انداخته و درش را قفل می‌کرده تا از نبود اکسیژن خفه شود.    گاهی اوقات نیز زیر صندوق، اجاق گازی را روشن می‌کرده و پاهایش را می‌سوزانده، یکی دیگر از شکنجه‌هایش این بوده که پارچه‌ای را آتش می‌زده و بر روی بدن برهنه همسرش می‌انداخته است؛ با چاقو تمام بدن اعظم را برش می‌زده و بعد او را بر روی سیمان پشت‌بام خانه می‌کشیده تا حدی که لباسش پاره می‌شده و جراحت‌های بدی برمی‌داشته است.    در مجموع، این 21 روز می‌گذرد و یک شب شوهرش مردی غریبه را به خانه می‌آورد، او که توهم خیانت داشته است به مرد غریبه می‌گوید که تو همسرم را می‌شناسی و با هم رابطه داشته‌اید، مرد که اوضاع زن و بچه‌ها را می‌بیند به بیرون رفته و به پلیس زنگ می‌زند؛ به هر حال بعد از پنهان شدن و فرار کردن شوهر اعظم، پلیس او را گرفته و به بازداشتگاه می‌برد، اعظم و دو دختر نیز توسط اورژانس اجتماعی به بهزیستی واگذار می‌شوند.    اعظم وقتی دارد از تهمت شوهرش به خود، حرف می‌زند، انگار درد بیشتری می‌کشد، انگار نمی‌تواند با این موضوع کنار بیاید و می‌گوید فقط خدا شاهد است که چه اتفاقاتی افتاده، می‌گوید:از ابتدای ازدواج هر زمان که به بیرون می‌رفت در خانه را قفل می‌کرد، دیگر نمی‌دام چه بگویم.     هانیه و هدیه     هانیه دختر بزرگ‌تر اعظم تازه وارد هشت سال شده است و هدیه دختر کوچکترش پنج سال دارد، هانیه باید امسال کلاس اول خود را می‌گذراند، اما بعد از اینکه دو ماه به مدرسه رفته، پدرش دیگر به او اجازه مدرسه رفتن نداده است.    فک و سه دندان هانیه در مدت زندانی بودن در خانه، توسط کسی که شاید به تردید آن را پدر خود بداند، شکسته است، هدیه هم توسط پدرش کتک‌های زیادی خورده است؛ به گفته مادرشان، این دو دختر در زمان 21 روز زندانی بودن، هیچ غذایی نخورده بودند، پس از دستگیر شدنشان توسط پلیس و مداخله اورژانس اجتماعی، به حمایت و موافقت سازمان بهزیستی خراسان رضوی، این دو دختر به یک مرکز خیریه نگهداری از کودکان بی‌سرپرست به نامسراج رضوی توس منتقل می‌شوند.    علی صدری، یکی از اعضاء هیات مدیره مرکز نگهداری سراج رضوی توس است، خوشبختانه او این خانواده را از قبل می‌شناخته و توسط او و حمایت‌های بهزیستی استان، کارهای اداری انتقال و نگهداری دختران و رسیدگی به اعظم سریع‌تر انجام شده است، به گفته صدری، دختران بعد از آزاد شدن از خانه به مرکز نگهداری رفته و تحت روان‌درمانی قرار گرفته‌اند.    او می‌گوید که حال دختران از نظر روحی بهتر شده، اما هنوز وقتی صدای در را می‌شنوند، از اینکه شاید پشت در کابوس پدر در انتظارشان باشد، می‌ترسند، هانیه و هدیه وقتی به پارک می‌روند، از اینکه ممکن است پدرشان را ببینند واهمه دارند.    این دو دختر قرار است مادران آینده سرزمین ما باشند، در مجموع روح دختران، به ظرافت و حساس بودن معروف است؛ زمانی که یک دختر در پنج یا هشت سالگی اینگونه صحنه‌ها را ببیند و با این اتفاقات مواجه شود، چقدر می‌تواند در آینده از نظر روحی سالم باشد؟ روح این دو دختر در مدت شکنجه با ترس و وحشت عجین شده بود و وقتی ذره‌ای امنیت از وجود پدر حس نکرده‌اند، چطور می‌توانند به همسر و زندگی آینده‌ فکر کنند؟     اگر برادرم بفهمد اعظم اینجاست، من و فرزندانم را می‌کُشد     اگر برادرم بفهمد اعظم اینجاست و ما از او نگهداری می‌کنیم، حتما هم من و هم فرزندانم را می‌کُشد، او رحم ندارد، تنها کسی است در خانواده که موجب سرافکندگی ما شده است، آنقدر مادرم را کتک زد، که او را هم کشت؛ پدرم را هم می‌زند و همه را تهدید به قتل می‌کند، این‌ها سخنان نسرین، خواهرشوهر اعظم است، البته نسرین اسم مستعار است زیرا از اینکه حتی نام کوچکش در گزارش بیاید واهمه دارد، او تنها نفری است که حاضر شده به اعظم کمک کند و از او نگهداری کند.    نسرین اظهار می‌کند: پدر و مادر اعظم فوت کرده‌اند؛ چند روز پیش به برادر اعظم زنگ زدم و گفتم اینچنین اتفاقی برایش افتاده است، برادرش در مقابل حرف‌های من نه اینکه کاری نکرد بلکه گفت فرض کنید من مرده‌ام و بعد گوشی تلفن را قطع کرد، نسرین علاوه بر اینکه خواهرشوهر اعظم است، دخترعمه او نیز هست.    او می‌گوید: یک بار که اعظم برای قهر به خانه آنان آمده بود، شوهر اعظم برای آشتی کتابی را کادوپیچ کرده و فرستاده بود، اما زمانی که کتاب را بازکردیم در میانش چاقویی را به نشانه تهدید دیدیم.    نسرین معتقد است برادرش به خاطر موادی که مصرف می‌کند دچار توهم شده است، می‌گوید یک بار که با من تماس گرفته بود، اصرار داشت بگوید مردی غریبه پیش من است و با من ارتباط دارد، او در خصوص وحشی‌گری‌های برادرش می‌گوید که شوهر اعظم بینی او را شکسته و حتی مقعد او را با چاقو پاره کرده است، با اینکه در خانه قفل بوده، از هانیه دختر بزرگش می‌پرسیده وقتی من نبودم، چه کسی به خانه آمده، وقتی هم که جوابی از او دریافت نمی‌کرده گلوی او را تا حدی فشار می‌داده که به خفگی و کبودی می‌رسیده است.    نسرین ادامه می‌دهد: وقتی می‌خواستیم اعظم را به بیمارستان ببریم، متوجه شدیم که شوهرش تمام مدارک شناسایی او را سوزانده، شوهر اعظم به دوستانش گفته است که شب آخر می‌خواستم هر سه‌شان را بکشم، در چاه بیندازم و آتش بزنم بعد هم بگویم که خودشان از خانه رفته‌اند و قهر کرده‌اند.    نسرین هنوز نگران است از اینکه برادرش چند روز آینده از بازداشت آزاد می‌شود زیرا در طی روزهای گذشته یکی از دوستانش برای آزادی او وثیقه‌ای را تهیه کرده بود، اما خوشبختانه دادگاه این وثیقه را نپذیرفته بود.    به گزارش ایسنا، اعظم و دخترانش سه وکیل برای دفاع از حق خویش دارند، این وکلا در تلاشند تا پرونده را از دادگاه کیفری به جنایی منتقل کنند تا در خصوص جرم او، مجازات سنگین‌تری تعلق بگیرد، در غیر این صورت، شوهر اعظم با یک وثیقه 20 میلیون تومانی آزاد می‌شود.    علاوه بر خلاء قانونی در خصوص حقوق زنان، متاسفانه برخی زنان همیشه به دلیل دلسوزی‌های خود که گاه نا‌به‌جا است، موجب می‌شوند این خشونت‌ها روز به روز بیشتر و خطرناک‌تر شوند، در بسیاری از موارد ترس و بی‌پناهی زنان موجب خشونت بر علیه آنان می‌شود؛ علاوه بر ترس از خشونت‌های بعدی، ترس‌های بی‌جا و بی‌آبرویی نیز بر افزایش و گسترش خشونت علیه زنان، دامن می‌زند.    خشونت علیه زنان امری پنهان است زیرا بسیاری از زنان در جوامع مختلف به دلایلی نظیر مجازات سخت و عدم حمایت‌های قانونی از ابراز آن خودداری می‌کنند، خشونت علیه زنان مرز نمی‌شناسد، محدود به جوامع عقب‌مانده نیست و در همه جای دنیا زنان کم و بیش مورد انواع خشونت‌های جسمی، جنسی و کلامی واقع می‌شوند.    زنان و دختران هر جامعه از جمله قشرهای آسیب‌پذیری هستند که باید قوانین حمایتی برای زندگی و آرامش آنان وجود داشته باشد، باید قوانینی باشد تا هرکسی، حتی همسر، حق خشونت بر زنش را به خود ندهد، در صورتی که در حال حاضر اینگونه نیست و بسیار مردان، پدران، همسران و برادرانی هستند که حق خشونت بر جنس مونث را به خود می‌دهند، این زنان، جامعه ما و آینده جامعه ما را می‌سازند؛ ایجاد آرامش روحی و جسمی برای آنان یقینا سلامت جامعه آینده ما را تضمین می‌کند.    اعظم مانند تمام مادران این سرزمین، امید زندگی فرزندان خود بوده است، اما در مقابل همین فرزندان آرام آرام پرپر شده و سوخته؛ در دنیای امروز که شاید کمتر کسی حاضر شود حتی خستگی مادر خود را ببیند، دو دختر کوچک اعظم مجبور بوده‌اند سوختن مادرشان را نگاه کنند و دم نزنند...    او مانند تمام زنان این سرزمین، زیبایی خاص خود را داشته، اما حالا به دلیل خشونت‌های شوهرش باید صورت سوخته خود را تا آخر عمر به همراه داشته باشد...    اعظم مانند تمام خواهران این سرزمین، برادری داشته که امیدش بوده، اما همان برادر حاضر است خود را مرده فرض کند و به کمک خواهرش نیاید؛ اعظم بی‌پناه‌تر از همیشه است و تنها امیدش به تصمیم دادگاه بستگی دارد...    امیدواریم روزی برسد که هیچ اعظمی از ترس پدر بچه‌هایش، آن‌ها را به بهزیستی نسپارد... روزی برسد که هیچ خواهری آرزوی مرگ برادرش را نکند... روزی برسد که هیچ دختری از پدرش واهمه نداشته باشد بلکه مشتاق آمدنش به خانه باشد... روزی برسد که هیچ زنی به خاطر جنسیتش مجبور نباشد که دیگر رنگ آرامش را به فراموشی بسپارد... و امیدواریم روزی برسد که همه مردان، مامن زنان و دختران و مادران خود باشند نه موجودی برای ترسیدن...     گزارش از زهرا اسکندریان- خبرنگار اجتماعی ایسنا     انتهای پیام ,
خبرگزاری دانشجویان ایران (ایسنا) در آستانه تشکیل دهمین دوره مجلس شورای اسلامی اقدام به دعوت از 30 منتخب لیست امید در حوزه انتخابیه تهران برای بازدید از این خبرگزاری کرد و بر این اساس، تعدادی از این منتخبین امروز سه شنبه 28 اردیبهشت 95 در ایسنا حضور پیدا کردند.    به گزارش خبرنگار سیاسی ایسنا، فریده اولاد قباد، پروانه مافی، فاطمه سعیدی، فاطمه ذوالقدر، فاطمه‌السادات حسینی، علیرضا رحیمی، ابوالفضل سروش، احمد مازنی و غلامرضا حیدری از منتخبین لیست امید تهران به خبرگزاری ایسنا آمدند و با خبرنگاران این خبرگزاری درباره موضوعاتی از جمله اولویت‌های منتخبین برای مجلس دهم به گفت‌وگو پرداختند.    در این جلسه حمیدرضا طیبی رییس جهاد دانشگاهی و برخی معاونین جهاد دانشگاهی حضور داشتند.     علی متقیان مدیرعامل ایسنا در ابتدای این جلسه توضیحاتی درباره عملکرد این خبرگزاری در انتخابات دهمین دوره مجلس شورای اسلامی به منتخبین ارائه کرد.     جمعی از منتخبین مجلس دهم تهران در ایسنا      ایسنا به دنبال غوغاسالاری نیست    سپس، غلامرضا حیدری منتخب مردم تهران طی سخنانی اظهار کرد: خبرگزاری ایسنا به عنوان یکی از واحدهای فعال و ضروری جهاد دانشگاهی ایجاد شد. عموماً به طور شخصی از سایت این خبرگزاری بازدید و از خبرها و تحلیل‌هایش استفاده می‌کنم. یکی از مهمترین شاخصه‌های این خبرگزاری این است که حتی کسانی که مواضع این خبرگزاری را قبول ندارند دیدگاه آن را در راستای وحدت ملی می پسندند، چرا که این خبرگزاری به دنبال غوغاسالاری نیست.       جمعی از منتخبین مجلس دهم تهران در ایسنا     وی با بیان اینکه مجالس گذشته برای مردم بسیار خسته کننده بودند، گفت: مجلس نهادی تاثیرگذار است و نباید محلی شود که مردم توجهشان را نسبت به آن از دست بدهند. ما در مجلس دهم اقتصاد و بهبود معیشت مردم را در اولویت قرار می دهیم تا رضایت آنان را کسب کنیم.     ایسنا یک خبرگزاری انقلابی و معتدل است    در ادامه ابوالفضل سروش با بیان اینکه خودم را فرزند جهاد دانشگاهی می‌دانم، گفت: ایسنا یک خبرگزاری انقلابی و معتدل است. همانطورکه مقام معظم رهبری از آنها انتظار داشته طی این سال ها اخبار خوب، مفید و امیدبخش منتشر کرده است. امیدوارم در چهار سال آینده همکاری خوبی با ایسنا و رسانه‌های دیگر داشته باشیم.       جمعی از منتخبین مجلس دهم تهران در ایسنا   وی همچنین گفت: اولین اولویت مردم که به خاطر آن به مجلسی جدید رای داده‌اند بهبود وضعیت اشتغال و اقتصاد بوده است. شرایط بیکاری بسیار سخت است. مردم باید کار داشته باشند تا بتوانند معیشت حداقلی برای خود فراهم کنند. در مجلس دهم اولویت من در حوزه بهداشت و درمان است و با توجه به اولویت فراکسیون امید در زمینه اشتغال، اقتصاد و مهار تورم فعالیت خواهیم کرد.     علت اصلی همه آسیب‌های اجتماعی اشتغال است    در ادامه نشست فریده اولاد قباد طی سخنانی گفت: من به عنوان یک فرهنگی با واقعیات اجتماعی و همچنین آسیب‌های اجتماعی بخصوص در میان قشر جوان آشنایی دارم و براساس همین دغدغه ها در انتخابات ثبت نام کرده‌ام تا بتوانیم این مشکلات را و همچنین مشکلات اقتصادی را حل کنیم. من معتقدم علت اصلی همه آسیب‌های اجتماعی اشتغال است بنابراین حل مشکل اشتغال باید از اولویت‌های ما باشد. ما همچنین باید از آسیب‌های اجتماعی پیشگیری کنیم.       جمعی از منتخبین مجلس دهم تهران در ایسنا     وی افزود: مشکلات دیگری در حوزه زنان به خصوص زنان سرپرست خانوار وجود دارد که آنها را هم در اولویت قرار دهیم. برای حل این مشکلات باید در جامعه آرامش وجود داشته باشد و از انتشار تنش‌زا جلوگیری کنیم که ایسنا در این راستا کارنامه خوبی دارد و به امانتدار بودن هم معروف است.     اعتدال جایگاه خوبی به خبرگزاری ایسنا بخشیده است    در ادامه این نشست پروانه مافی طی سخنانی با اشاره به مشی اعتدال و میانه‌روی ایسنا، اظهار کرد: اعتدال و میانه‌روی و ارج نهادن به این دو ویژگی جایگاه خوبی را به خبرگزاری ایسنا بخشیده است و به این دلیل که این خبرگزاری کار خود را با استفاده از نیروهای دانشجو آغاز کرده و ادامه داده است توانسته در ارتباط با جوانان و مردم موفق عمل کند و امیدوارم این ویژگی‌ها در آینده ایسنا هم حفظ و تقویت شود.       جمعی از منتخبین مجلس دهم تهران در ایسنا     وی با اشاره به انگیزه‌اش برای حضور در مجلس دهم،‌ اظهار کرد: در چند سال گذشته از طریق رسانه‌های مجازی و مکتوب مذاکرات مجلس قبلی را رصد می‌کردم و متأسفانه به این نتیجه رسیدم که مجلس در حال حاضر آن طور که حضرت امام (ره) مطرح می‌کردند در رأس امور نیست و امیدواریم که در آینده این توفیق را به دست آوریم که مجلس را به جایگاه واقعی خودش برسانیم.    مافی مشارکت و مشورت با سیاسیون کشور را انگیزه حضورش در لیست امید و راهیابی به مجلس دانست.       تاثیر ایسنا بر خبرگزاری‌های دیگر غیر قابل انکار است    در ادامه این نشست حجت الاسلام والمسلمین احمد مازنی ضمن تبریک ولادت حضرت علی اکبر (ع) و روز جوان به فعالیت چندین ساله خبرگزاری ایسنا اشاره کرد و گفت: یکی از صفاتی که باید در رسانه‌ها مورد توجه قرار گیرد حق‌طلبی است و انسان حق‌طلب نیز هیچ‌گاه ناامید نمی‌شود و شرایط سخت او را مأیوس نمی‌کند. بلکه در مقابل سختی‌ها و مشکلات می‌ایستد چرا که راه او حق است و برای دفاع از آن هیچ وقت مأیوس نمی‌شود.    وی افزود: در حوزه مربوط به رسانه‌ها که سابقه چندین سال خدمت در این زمینه را در دوران حضورم در بنیاد شهید و مدیریت نشریات گروه شاهد داشته‌ام، می‌توانم بگویم که ما در حوزه رسانه‌ها با دو مسأله مواجه هستیم. یکی اینکه برخی رسانه‌ها غیرحرفه‌ای عمل می‌کنند و از تعاریف غیراستاندارد در زمینه رسانه فاصله دارند و یا مسأله دوم این است که متأسفانه اصحاب خبر اخلاق رسانه‌ای را رعایت نمی‌کنند بلکه به جای اصل اطلاع‌رسانی بهره‌برداری سیاسی و جناحی از اخبار را مدنظر دارند.     جمعی از منتخبین مجلس دهم تهران در ایسنا     مازنی همچنین با اشاره به شعار هر دانشجو یک خبرنگار که در خبرگزاری ایسنا مطرح است، اظهار کرد: خبرگزاری ایسنا دو شعار هر دانشجو یک خبرنگار و هر ایده یک خبر را مطرح کرده و مبنای کار خود قرار داده است. این خبرگزاری اولین خبرگزاری غیررسمی ایران است که توانسته فضای دولتی را در رسانه‌ها بشکند و عرصه را برای خبرگزاری‌های غیردولتی باز کند که در این زمینه تأثیرش بر خبرگزاری‌های غیررسمی بعد از خودش غیر قابل انکار است.    منتخب مردم تهران در ادامه با بیان اینکه ایسنا همواره حق و اعتدال را در عین حفظ مواضع سیاسی شفاف و مشخص‌اش رعایت کرده است، گفت: امیدوارم این خبرگزاری در جهت تعالی و رشد بیشتر حرکت کند و من بدون مبالغه می‌گویم که جایگاه این خبرگزاری در حال حاضر بسیار ارزنده است و می‌تواند برای سایر خبرگزاری‌ها الگوی باشد؛ هر چند که همچنان فرصت و امکان رشد بیشتر و بهتر شدن را دارد.    مازنی تأکید کرد: امیدوارم در مجلس دهم فضای تعامل میان رسانه‌ها و مجلس و نیز مجلس با رسانه‌ها قوی‌تر شود.     ایسنا همواره به ارسال اخبار موثق و امانتداری مشهور بوده است    به گزارش ایسنا، در بخش دیگری از این نشست علیرضا رحیمی با اشاره به سال‌های آغازین شکل‌گیری خبرگزاری دانشجویان ایران، اظهار کرد: این خبرگزاری در بهار اصلاحات متولد شد و همواره به ارسال اخبار موثق و رعایت امانتداری مشهور بوده است و در طول همه این سال‌ها نیز این ویژگی را حفظ کرده؛ به خصوص که خاستگاه ایسنا، از زمینه دانشگاه‌ها و فضای فرهنگی کشور است.    وی ادامه داد: ایسنا خبرگزاری است که نیروهای جوان و دانشجو را به کار می‌گیرد و از آنها خبرنگارانی حرفه‌ای می‌سازد اما فضای فعلی می‌طلبد که رسانه‌های با یکدیگر هم‌افزایی بیشتری داشته باشند و در حوزه فرهنگی و دانشگاهی همکاری‌های بیشتری انجام دهند.       جمعی از منتخبین مجلس دهم تهران در ایسنا     رحیمی با اشاره به رشد پدیده غلط‌نویسی در فضای رسانه‌ای کشور، اظهار کرد: در حالی که برخی خبرگزاری‌های ما به واسطه تعجیل در ارسال خبر در فارسی‌نویسی غلط‌های فراوانی دارند اما ایسنا خبرگزاری است که کمتر به چنین معضلی دچار شده است و همواره توانسته است بر رعایت درست‌نویسی تأکید کرده و این ویژگی را حفظ کند.    منتخب مردم تهران با اشاره به وضعیت فعلی ایسنا اظهار کرد: اوج موفقیت یک رسانه زمانی است که تبدیل به مرجعی برای دستیابی به اخبار شود و به نظر من در حال حاضر با لطف همکاران و مدیریت ایسنا این خبرگزاری به این موفقیت رسیده است و امیدواریم بتواند آن را حفظ کند.    رحیمی ادامه داد: ایسنا می‌تواند در زمینه ارتباطش با مجلس دهم هر فصل یک گزارش از عملکرد خود را در زمینه پوشش اخبار پارلمان ارائه دهد و در نهایت این گزارش‌ها را بدل به یک گزارش سالیانه کند که از قبل آنها بتوان فضای مجلس را در یک سال کاری‌اش رصد کرد.    وی با اشاره به شعار انتخاباتی ائتلاف اصلاح‌طلبان و حامیان دولت، اظهار کرد: شعار انتخاباتی لیست ما،‌ امید، آرامش و رونق اقتصادی بود که امیدوارم رسانه‌ها در این زمینه به ما کمک کنند و بتوانیم ضمن حفظ امید و آرامش مردم گام‌های مطلوب را برای رونق اقتصادی در مجلس برداریم.     به دنبال حمایت از حقوق آموزش و پرورشی‌ها در مجلس هستم    در بخش دیگری از این نشست فاطمه سعیدی نیز ضمن تبریک اعیاد شعبانیه با اشاره به سابقه فرهنگی خود در آموزش و پرورش، اظهار کرد: من به عنوان یک فرهنگی و کارمند آموزش و پرورش به دنبال حمایت از حقوق هم‌صنفی‌های خود در مجلس هستم و به موازات آن به مهمترین اولویت‌های فراکسیون امید که ایجاد رونق اقتصادی و بهبود معیشت مردم است هم توجه خواهم داشت.       جمعی از منتخبین مجلس دهم تهران در ایسنا     وی با اشاره به عملکرد ایسنا در دوران انتخابات مجلس دهم، اظهار کرد: همانطور که مدیرعامل ایسنا اشاره کردند این خبرگزاری 4 هزار خبر انتخاباتی را در طول این دوره ارسال کرده است بدون آنکه یکی از آنها تکذیب شود و در واقع این خبرگزاری بدون هیاهو یا غوغاسالاری به انجام وظیفه خود در زمینه اطلاع‌رسانی پرداخته که یک افتخار برای کارمندان این مجموعه است.     اولویت ما برای مجلس آینده حل مشکلات اقتصادی است       فاطمه ذوالقدر نیز در بخشی از این نشست با بیان این که به رابطه سازنده ایسنا و سایر خبرگزاری‌ها با مجلس دهم امیدوار هستیم، گفت: اولویت ما برای مجلس آینده حل مشکلات اقتصادی است. مشکل اصلی ما بیکاری و رکود است. ما منتخبین مردم باید فکر افزایش اشتغال و ایجاد رونق اقتصادی باشیم. امیدواریم سیاست‌هایی اخذ شود که از طریق آنها اتکای‌مان به درآمدهای نفتی کاهش یابد.       جمعی از منتخبین مجلس دهم تهران در ایسنا   وی ادامه داد: ما می‌توانیم از طریق جذب سرمایه‌گذاری‌های داخلی به شعارهای خود در حوزه اقتصاد تحقق ببخشیم. ایسنا خبرگزاری است که به آن اطمینان داریم و می‌دانیم که با رسانه‌ها در مجلس آینده ارتباط بهتری نسبت به قبل خواهیم داشت.    ذوالقدر همچنین اظهار کرد: ما برای حل مشکلات زنان و جوانان نیز در مجلس فعالیت خواهیم کرد. امیدواریم که فراکسیون زنان مجلس دهم بتواند نیازها و خواسته‌های زنان را برطرف سازد.       امیدواریم با کمک جوانان و تجربه‌داران شرایط بهتری برای کشور ایجاد کنیم    همچنین فاطمه‌سادات حسینی در بخش دیگری از این جلسه اظهار کرد: ایسنا در ذهن من نامی است که با صداقت و اعتماد گره خورده است، ایسنا نشان و نامی طلایی در ذهن‌ها باقی گذاشته است.       جمعی از منتخبین مجلس دهم تهران در ایسنا   وی با تبریک هفته جوان گفت: خوشحالیم که جوانان در عرصه‌های مختلف فعال هستند. من به عنوان یک جوان از نسل انقلاب وارد عرصه انتخابات شدم تا خواست جوانان را دنبال کنم و نشان بدهم که جوانان می‌توانند در عرصه مدیریت موفق باشند و در رفع معضلات کشور پرچمداری کنند.    وی همچنین تصریح کرد: امیدواریم که در آینده‌ای نزدیک با کمک جوانان و تجربه‌داران شرایط بهتری را برای کشور ایجاد کنیم من همچنین به عنوان یک کارشناس اقتصادی برای حل معضلات اقتصاد نیز دغدغه دارم و فکر می‌کنم یکی از اولویت‌های مجلس دهم رفع معضلات اقتصادی خواهد بود.     مجلس استراتژی توسعه صنعتی کشور را مشخص کند       جمعی از منتخبین مجلس دهم تهران در ایسنا      حمیدرضا طیبی رئیس جهاد دانشگاهی نیز در این نشست با بیان اینکه ما در جهاد دانشگاهی با مشکلات کشور در زمینه فرهنگی، اجتماعی، آموزش، علمی و فناوری آشنایی داریم، اظهار کرد: ما حرف های زیادی در این حوزه‌ها برای نمایندگان داریم و امیدواریم وقتی کمیسیون‌های مجلس مشخص شدند، با نمایندگان جلسات تخصصی داشته باشیم.    وی با بیان اینکه من از شعار امید، آرامش و رونق اقتصادی بسیار خوشحالم، افزود: برای جوانان کشور گرانی قابل تحمل است ولی آنها دوست دارند صاحب شغل باشند. شغل هم از تولید حاصل می شود. توان ایجاد اشتغال در کشور ما وجود دارد و ما به آرامش نیاز داریم تا بتوانیم این مشکلات را حل کنیم. توقع ما از نمایندگان این است که در حین انجام وظیفه نمایندگی خود دچار مشکل سیاست زدگی نشده و آرامش را حفظ کنند. ما باید دایره یاران انقلاب را گسترده‌تر کنیم نه اینکه مدام عده‌ای را از این دایره خارج کنیم. برای رسیدن به این هدف به سعه صدر نیازمندیم.    رئیس جهاد دانشگاهی در بخش دیگری از اظهارات خود با اشاره به ضرورت تحقق اقتصاد مقاومتی خاطرنشان کرد: اقتصاد مقاومتی به معنای تکیه بر توان داخلی خود ماست. ما اگر از توان داخلی خود غفلت کنیم و درگیر مسائل حاشیه ای شویم خسارت زیادی می بینیم.    طیبی همچنین با اشاره به مشکلات کشور در زمان تحریم گفت: امروز باید با وفاق ملی و همبستگی از فرصت های برجام استفاده کنیم. اکنون سیل ورود مسوولان خارجی به ایران به راه افتاده و ما باید از این فرصت برای انتقال تکنولوژی بهره ببریم. ما می توانیم بخشی از بازار خود را در اختیار خارجی ها قرار دهیم اما در مقابل صاحب دانش آنها شویم.    رئیس جهاد دانشگاهی تصریح کرد: توقع ما از مجلس این است که استراتژی توسعه صنعتی کشور را مشخص کند. ما در طول برنامه ششم و هفتم توسعه می توانیم تحول جدی در کشور ایجاد کنیم بنابراین نمایندگان باید برای 10 سال برنامه ریزی کنند. زیرساخت‌های کشور برای توسعه فراهم است و ما باید از این زیرساخت‌ها بهره ببریم.          انتهای پیام     ,
مدیرعامل شرکت آب و فاضلاب استان کردستان با اشاره به وجود 14 تصفیه‌خانه فاضلاب در مراحل مختلف در سطح استان، گفت: از این تعداد 4 تصفیه‌خانه در حال بهره‌برداری هستند.     به گزارش گروه دریافت خبر خبرگزاری دانشجویان ایران(ایسنا)، منطقه کردستان، علیرضا تخت‌شاهی، آخرین وضعیت تصفیه‌خانه‌های در حال بهره‌برداری استان را اعلام کرد.    وی با اشاره به وجود 14 تصفیه‌خانه در مراحل مختلف در سطح استان، گفت: از این تعداد 4 تصفیه‌خانه در حال بهره‌برداری، 5 تصفیه‌خانه در حال ساخت، 2 تصفیه‌خانه در مرحله پایان مطالعات و 3 تصفیه‌خانه نیز در مرحله بازنگری مطالعات هستند.    مدیرعامل شرکت آبفای کردستان در خصوص تصفیه‌خانه‌های در حال بهره‌برداری خاطرنشان کرد: تصفیه‌خانه فاضلاب سنندج که فرآیند تصفیه آن از نوع لجن متعارف است، در افق این طرح، ظرفیت تصفیه 99 هزار و 360 مترمکعب در شبانه‌روز، هدف‌گذاری شده است.    وی دومین تصفیه‌خانه فاضلاب در حال بهره‌برداری استان را مربوط به شهرستان سقز دانست و با اشاره به فرآیند تصفیه آن که از نوع لجن فعال بوده است، گفت: این تصفیه‌خانه دارای ظرفیتی به میزان تصفیه 44 هزار مترمکعب در شبانه‌روز در افق طرح خواهد بود.    مدیرعامل شرکت آب و فاضلاب استان کردستان تصریح کرد: تصفیه‌خانه فاضلاب مریوان با فرآیند تصفیه لاگون هوادهی با برگشت لجن نیز، دارای پیشرفت 98.1 درصدی بوده و ظرفیت تصفیه 32 هزار مترمکعبی در افق آن پیش‌بینی شده است.    تخت‌شاهی، چهارمین تصفیه‌خانه فاضلاب در حال بهره‌برداری استان را تصفیه‌خانه شهر قروه نام برد و خاطرنشان کرد: فرآیند تصفیه در این پروژه از نوع برکه تثبیت(لاگون هوازی، بی‌هوازی با روش کم هوادهی) بوده و با پیشرفتی 100 درصدی، ظرفیت تصفیه 32 هزار مترمکعب در شبانه‌روز برای آن هدف‌گذاری شده است.    انتهای پیام ,
ابتدای اردیبهشت ماه بود که دادگاه عالی آمریکا با صدور حکمی اعلام کرد تقریباً دو میلیارد دلار از دارایی‌های مسدود شده ایران در ایالات متحده باید به خانواده‌های قربانیان انفجار بیروت پرداخت شود.    به گزارش خبرگزاری دانشجویان ایران (ایسنا)، در سال 1983 (1362) مقر تفنگداران دریایی آمریکا در بیروت مورد حمله قرار گرفت و 241 نفر کشته شدند. خانواده کشته‌شدگان و همچنین کشته‌شدگان انفجار برج‌الخبر عربستان در سال 1996 (1375) انگشت اتهام را به سوی ایران نشانه رفتند و با مراجعه به دادگاه آمریکا با ادعای حمایت ایران از تروریسم خواهان دریافت غرامت از دولت جمهوری اسلامی شدند.    دادگاه آمریکایی در سال 2007 (1386) به نفع آن‌ها رأی داد و ایران را به پرداخت 7/2 میلیارد دلار محکوم کرد. درست در همین سال اجرای تحریم‌های دلاری آمریکا علیه ایران معلق شده بود و با توجه به افزایش قیمت نفت، دولت وقت (دولت اول محمود احمدی نژاد) هفت و نیم میلیارد دلار از دارایی‌های بانک مرکزی را صرف سرمایه‌گذاری کرد.    اما کجا؟    حدود دو میلیارد دلار از دارایی ها و بانک مرکزی و در اصل دارایی ملت ایران صرف خرید اوراق قرضه‌ای از طریق یک کارگزار لوگزامبورگی (کلیر استریم) شد که بخشی از آن در اروپا و بخشی به صورت فیزیکی در سیتی بانک آمریکا نگهداری شد. 250 میلیون دلار از این اوراق فروش رفت اما بخش اصلی آن در آمریکا نگهداری شد.    به گفته ولی‌الله سیف رئیس فعلی بانک مرکزی به رغم هشدارهای دلسوزانه کارشناسان و مدیران بانک مرکزی مبنی بر پرهیز از سرمایه‌گذاری روی اوراق بهادار دلاری و اینکه رفع ممنوعیت ایران توسط آمریکا دائمی نیست اما این عمل انجام شد و با وجود اینکه دولت ایران چندماه فرصت داشت این اموال را از ایالات متحده خارج کند این کار را نکرد و تحریم های دلاری از سال 2008 دوباره از سر گرفته شد.    پرونده تفنگداران دریایی در دادگاه‌های آمریکا در جریان بود و با توجه به سوابق قبلی دولت آمریکا مسئولان دولت علاوه بر داشتن اطلاعات در این زمینه، می‌توانستند حدس بزنند که ممکن است ایالات متحده اموال ایران را در این کشور بلوکه کند اما باز هم عکس‌العملی نشان ندادند تا اینکه در سال 2012 (1391) دولت آمریکا بانک مرکزی ایران را متهم به پولشویی و اموال این بانک را مسدود کرد.    جدای از ظلم آشکاری که دولت آمریکا در قبال ملت ایران و اموال ایرانیان انجام داده واکنش دولت وقت جالب‌تر است. بانک مرکزی در سال 1391 به دیوان عالی آمریکا متوسل می‌شود تا این بلوکه شدن پول ایران را بررسی کند. این در حالی است که مسئولان ایرانی از شرکت در فرآیند دادرسی‌های ایالات متحده با توجه به سوابق دشمنی و احکام ناعادلانه آمریکایی‌ها منع شده بودند اما دولت وقت با توسل به دیوان عالی آمریکا عملاً به حکم دادگاه‌های آمریکا صحه می‌گذارد.    به گفته حسن روحانی، دولت گذشته یک فرصت‌سوزی و اهمال بزرگ در این زمینه انجام داده که اموال ایران را در فرصت موجود از آمریکا بیرون نکشیده و در واقع گوشت را در دست گربه گذاشته است.    رئیس دولت یازدهم در این زمینه می‌گوید: در همان سال‌ها اشکار شده بود که دادگاه‌های آمریکایی با استناد به آن موضوع و البته نامشروع، می‌خواهند به اموال ما دست اندازی کنند. اما متأسفانه در فرصت 9 ماهه‌ای که بانک مرکزی داشته و می‌توانسته هم پول را از بانک‌های آمریکایی خارج کرده و اوراق را به فروش برساند، اما بخش بزرگی از این اوراق باقی‌مانده تا زمانی که در سال 87 که دادگاه استیناف رأی می‌دهد و این پول مسدود می‌شود.    علاوه بر این کوتاهی صورت گرفته توسط دولت سابق، رجوع به دیوان عالی آمریکا اشتباه دیگری است؛ چراکه با صدور رأی این دیوان، ایران عملاً بر نتیجه دادگاه‌های آمریکا صحه گذاشته است و همین می‌شود که دادگاه عالی آمریکا با صدور حکم خود می‌خواهد پول متعلق به ملت ایران را بین حدود هزار نفر از خانواده‌های قربانیانی که ایران دخالتی در مرگ آن‌ها نداشته است پرداخت کند.    دولت حسن روحانی از همان ابتدای اعلام این حکم به آن اعتراض کرده و علاوه بر احضار سفیر سوئیس به عنوان حافظ منافع آمریکا در ایران و تسلیم دو یادداشت رسمی در اعتراض به این اقدامات دولت آمریکا، محمدجواد ظریف نیز به دبیرکل سازمان ملل نامه نوشت تا ایران از طریق بین‌المللی پیگیر این نقض حقوق بین‌المللی باشد.    از بحث‌های حقوقی و اقدامات صورت گرفته که بگذریم همچنان این سوال باقی می‌ماند که چرا دولت نهم با وجود تاکید برخی کارشناسان برای انجام ندادن این سرمایه‌گذاری، اوراق قرضه را خریداری کرده است و با شکایت در دیوان عالی آمریکا به این نقض حقوق بین‌المللی صحه گذاشته است.    از این دست کوتاهی‌ها در دولت گذشته کم نبوده از پرونده سه هزار میلیاردی گرفته تا گم شدن دکل نفتی، از ظهور بابک زنجانی تا ... . کوتاهی‌هایی که از روحانی و جهانگیری گرفته تا سایر مسئولین دولت یازدهم به آن‌ها بارها اشاره کرده‌اند.    با یک حساب سرانگشتی، دو میلیارد دلاری که در اثر کوتاهی دولت وقت بلوکه شده ، به ازای 75 میلیون نفر یارانه‌بگیر چیزی حدود 85 هزار تومان(تقریبا دو ماه یارانه، یارانه‌بگیران) می‌شود. یارانه‌ای که به قول نوبخت هر ماه دولت یازدهم پرداخت آن را برای خود مصیبت عظیمی می‌داند. یعنی با این کوتاهی به ازای هر ایرانی 80 هزار تومان ضرر به جیب مردم وارد شده است. ضرری که مسببین آن نه تنها در مقابل آن پاسخگو نیستند بلکه حتی تلاش می‌کنند آن را چوبی بر سر برجام کنند در حالی که این اتفاق به یک سال قبل از شروع دور جدید مذاکرات هسته‌ای(1391) بازمی‌گردد.    با این وجود رئیس‌جمهور با اشاره به اینکه دولت آمریکا حق چنین کاری نداشته و ایران تا آخرین لحظه این مسئله را در جامعه بین‌المللی پیگیری می‌کند تا حقوق ملت ایران استیفا شود درباره‌ پیگیری این موضوع در داخل تأکید می‌کند: ما دو کار باید انجام دهیم. کمیته‌ای را تشکیل دادیم که موضوع را بررسی کرده و به رئیس جمهور گزارش دهد گزارش کمیته بررسی فرآیند توقیف دومیلیارد دلار اموال ملت ایران منتشر و پرونده نیز به قوه‌ی قضاییه ارائه می‌شود.    قطعاً بازگشت این دو میلیارد دلار به کشور مهم است اما شاید مسئله‌ای که باید بیشتر مورد پیگیری قرار گیرد همین فرآیند توقیف این اموار است تا مشخص شود چه کسانی در این فرآیند نقش داشته‌اند و با ارائه مدارک به قوه‌ی قضاییه، مسببین محاکمه و مجبور به پاسخگویی شوند.    داستان ندانم‌کاری‌های برخی مسئولین قصه‌ درازی است که گویا تا برخورد قاطعی با آن صورت نگیرد ممکن است باز هم تکرار شود و حتی عده‌ای به جای آن‌که خود را به مردم بدهکار بدانند، طلبکارانه وعده‌های بیشتری برای کسب کرسی‌هایی می‌دهند که سر آخر (تنها در یک مورد اشاره شده) منجر به ضرری در حد دو ماه یارانه نقدی مردم ایران می‌شود.  خبرنگار ایسنا: آرین افخمی  انتهای پیام ,
استاندار کرمان جزئیات بیشتری از سفر وزیر کشور به کرمان را اعلام کرد.     علیرضا رزم‌حسینی در حاشیه سفر به رفسنجان در گفت‌وگو با خبرنگار خبرگزاری دانشجویان ایران(ایسنا)، منطقه کویر، اظهار کرد: سفر وزیر کشور به کرمان بیشتر در حوزه اقتصاد مقاومتی و در جهت پیگیری و انجام پروژه اقتصاد مقاومتی استان و مشکلاتی در این مسیر داریم صورت می‌گیرد.    وی اظهار امیدواری کرد مشکلاتی که در این زمینه وجود دارد با حضور ایشان برطرف کنیم.    استاندار کرمان هم‌چنین درباره این‌که آیا ساماندهی افاغنه در این سفر بررسی می شود، یادآور شد: طرح ساماندهی افاغنه داده شده و آن را دنبال می‌کنیم و یکی از برنامه‌های ما است که ان‌شاءا... انجام شود.    انتهای پیام ,
رئیس دفتر منطقه‌ای یونسکو در تهران تاکید کرد: یونسکو جایزه‌هایی را برای بهره‌برداران موفق بخش خصوصی در احیای بناهای تاریخی تعریف کرده است، که تا کنون چند ایرانی برنده آن شده‌اند.    به گزارش ایسنا، استرکوئیش لاروش با بیان این نکته که رویکرد صندوق احیاء تا کنون مورد تائید یونسکو است و امیدواریم که در آینده شاهد اتفاقات بهتر و فعالیت‌های بیشتری در این حوزه باشیم، گفت: در تمام دنیا اینکه دولت‌ها بخواهند از بناهای تاریخی حفاظت کنند، امکان‌پذیر نیست؛ بنابراین رویکرد در این زمینه باید به سمت بخش خصوصی باشد و تمام دنیا نیز به همین سمت می‌روند.    وی با بیان اینکه رویکرد صندوق احیاء برای واگذاری بناهای تاریخی به بخش خصوصی رویکرد بسیار موفقی است، ادامه داد: ما جایزه‌هایی را برای بهره‌برداران موفق بخش خصوصی که توانسته‌اند در احیاء بناهای تاریخی به موفقیت‌هایی برسند، تعریف کرده‌ایم. تا کنون از ایران نیز چندین نفر برنده این جایزه شده‌اند؛ بنابراین تمایل زیادی برای معرفی صندوق احیاء به همتایان خود در کشورها و مناطق دیگر داریم.    او درباره فرآیند احیاء بناهای تاریخی نیز تاکید کرد: آن چیزی که برای یونسکو مهم است و باید به آن توجه شود کنترل قابل قبول مرمت این بناهای تاریخی از سوی صندوق احیاء و کارشناسان حوزه معماری و مرمت است تا در فرآیند این کار ارزش بناها حفظ شود.    به گزارش صندوق احیا و بهره‌برداری از آثار تاریخی، رییس دفتر منطقه ای یونسکو در تهران گفت: احیاء بناها و بهره‌برداری از آنها نباید به هیچ عنوان باعث خدشه‌ وارد کردن به ارزش‌های میراثی آن شود و این کار باید با حفظ کلیت تاریخ یک اثر انجام شود.    انتهای پیام   ,
سرمربی پیکان که با این تیم موفق به صعود به لیگ برتر شده بود، برای فصل آینده هدایت خونه به خونه بابل را بر عهده گرفت.    به گزارش ایسنا، حسین مرزبان که در سال 95-94 سرمربی پیکان بود و با این تیم توانست مجوز صعود به لیگ برتر را به دست بیاورد، به یکباره تغییر مسیر داد و به جای هدایت پیکان در لیگ برتر، فصل آینده سرمربی‌گری خونه به خونه بابل در لیگ یک را بر عهده خواهد داشت.    خونه به خونه در لیگ دسته یک اخیر در ابتدا اکبر میثاقیان را به عنوان سرمربی انتخاب کرد و پس از آن با حمید درخشان نتوانست به لیگ برتر صعود کند. آن‌ها جزو تیم‌های متمول لیگ یک به حساب می‌آیند.    انتهای پیام ,
فیلم فروشنده هفتمین ساخته بلند سینمایی اصغر فرهادی به عنوان آخرین فیلم در بخش رقابتی جشنواره فیلم کن به روی پرده رفت.    به گزارش خبرگزاری دانشجویان ایران(ایسنا)، داستان فیلم فروشنده که در آن شهاب حسینی و ترانه علیدوستی بازیگران فیلم‌های قبلی فرهادی نقش‌های اصلی را بر عهده دارند، داستان زن و مردی روایت شده که مجبور می‌شوند به یک خانه جدید نقل مکان کنند و در آنجا با مستاجر قبلی خانه جدید دچار چالش می‌شوند.        پخش‌کننده جهانی این فیلم، کمپانی ممنتو است که این فیلم را با عنوان انگلیسی The Salesman اکران می‌کند و عنوان فرانسوی این فیلم به دلیل آنکه اخیرا فیلمی با نام فروشنده در فرانسه ساخته شده است با عنوان فرانسوی (LE CLIENT)  مشتری خواهد بود.    فیلم فروشنده شب گذشته برای منتقدین و اهالی مطبوعات به روی پرده رفت و امروز (شنبه) در آخرین روز نمایش فیلم جشنواره دوبار به صورت رسمی به روی پرده می رود.    پس از برگزاری مراسم فتوکال فیلم فروشنده، کنفرانس خبری این فیلم هم‌اکنون در حال برگزاری است و فرش قرمز آن نیز تا ساعاتی دیگر برپا خواهد شد.       فیلم فروشنده      فیلم فروشنده      فیلم فروشنده      فیلم فروشنده     انتهای پیام ,
آیدین آغداشلو با بیان این‌که از درگذشت پرویز کلانتری بسیار متأثر شدم، گفت: او یک نقاش قصه‌گو بود. کلانتری در نقاشی‌هایش از عناصر ساده زندگی روستایی و آدم‌های ساده استفاده می‌کرد و این موضوع از قلب رئوف او برمی‌آمد.    این نقاش در گفت‌وگو با خبرنگار سرویس هنرهای تجسمی ایسنا، درپی درگذشت پرویز کلانتری - نقاش و تصویرگر - اظهار کرد: او به نسلی از هنرمندان تعلق داشت که همه با هم همکاری، همدلی و همراهی داشتند. او در طول عمر پربارش توانست هم به شیوه شخصی خودش دست پیدا کند و هم با نیرویی مافوق تصور، تعداد زیادی اثر خلق کند. این پرکاری و پرباری نصیب هر نقاشی نمی‌شود.    او ادامه داد: کلانتری یک نقاش و تصویرگر حرفه‌ای بود و در تمام عمرش به این عنوان شناخته می‌شد. البته او نویسنده قابلی هم بود و بسیار شیرین موضوعات را به دور از پیچیدگی‌ها می‌نوشت. امیدوارم مقالات و آثار ادبی او چاپ شود تا در کنار آثار نقاشی، نوشته‌های او هم برای ما باقی بماند.    آغداشلو با اشاره به این‌که کلانتری در هنر مدرن ایران، جایگاه عمده و قابل توجهی دارد، گفت: تصویرگری‌های او تأثیر بسیار قابل توجهی بر نسل‌های بعدی در این زمینه کار داشت. این اتفاق مهمی است و یک نقاش مهم می‌تواند چنین کاری را انجام دهد.    این نقاش اظهار کرد: اگر از بخش فنی کارهای کلانتری چشم‌پوشی کنیم که آثار او را غیرقابل تقلید کردند، باید در نقاشی‌ها و تصویرگری‌هایش به‌دنبال خود او بگردیم و ببینیم این پس‌زمینه‌های کاهگلی و زندگی‌های روستایی، از کجای شخصیت او نشأت گرفته‌اند. اگر او از این زندگی‌های ساده نقاشی می‌کشید، دلیلی بر ساده‌انگاری او نبود، بلکه کلانتری فردی پاک، باصفا و باسواد بود.    او بیان کرد: آخرین باری که او را در مراسم بزرگداشت محمدرضا شجریان دیدم، با خودم فکر کردم که او چگونه این معصومیت و صداقت را تحمل می‌کند و چگونه زیر بار این روح حساس خم نمی‌شود، اما این روح لطیف دوام آورد و سال‌ها حاصل داد. نیازی نیست تا با او معاشرت داشته باشی که این موضوع را درک کنی، کافی است تا به آثار کلانتری مراجعه کنی.    آغداشلو افزود: فکر نمی‌کنم وضعیت جهان با چنین پاکی‌هایی متحول شود؛ اما آثاری مانند آثار کلانتری قطعا در جایی که پیچیدگی‌های زندگی به افراد فشار می‌آورد، تأثیرگذار است. فقط باید به آثار او نگاه کنی و در میان سادگی آن‌ها، این را دریابی که پیروزی قطعا با پاکی است.    به گزارش ایسنا، پرویز کلانتری، نقاش و تصویرگر پیشکسوت، شامگاه 31 اردیبهشت‌ماه پس از تحمل یک دوره بیماری، در سن 85 سالگی درگذشت.    کلانتری، هنرمند نقاش، نویسنده و روزنامه‌نگار، متولد سال 1310 در زنجان و دانش‌آموخته‌ی دانشکده‌ی هنرهای زیبای دانشگاه تهران بود. مدیریت کانون پرورش فکری کودکان و نوجوانان، شرکت در نمایشگاه‌های گروهی و انفرادی متعدد در داخل و خارج از ایران و انتشار چند مجموعه داستان، بخشی از فعالیت‌های کلانتری بود. همچنین یکی از آثارش در فهرست تمبرهای ویژه‌ی سازمان ملل به چاپ رسیده و تابلوی مشهور شهر ایرانی او در مقر سازمان ملل در نایروبی قرار دارد.    او به‌جز نقاشی و تصویرگری، داستان‌نویسی و روزنامه‌نگاری را نیز تجربه کرد و فعالیت‌های هنری مختلفی را در کارنامه‌ی کاری خود به ثبت رساند.    انتهای پیام   ,
معاون فرهنگی، آموزش و پژوهش وزیر ورزش و جوانان اعلام کرد انتخاب خرمشهر برای برگزاری فینال جام حذفی فوتبال ابتکار خوبی بود که به نظرم سازمان لیگ فوتبال ایران به خرج داد.    به گزارش ایسنا به نقل از سازمان لیگ فوتبال ایران، سید عبدالحمید احمدی در گفت و گو با سایت رسمی سازمان لیگ اظهار کرد: خرمشهر سمبل مقاومت و پیروزی مردم ایران در 8 سال دفاع مقدس است و اینکه همزمان با سالروز آزاد سازی خرمشهر، فینال مسابقات جام حذفی که یکی از معتبر ترین مسابقات ملی کشور است در این شهر برگزار می شود، کار پسندیده ای است.    این مقام مسئول در ادامه بیان کرد: برگزاری این فینال با حضور مردم خون گرم خوزستان و شهر خرمشهر می تواند تاثیرات خیلی خوبی داشته باشد. با توجه به اینکه مردم خرمشهر عزیز، سختی ها و دشواری های زیادی را چه در زمان 8 سال دفاع مقدس و چه بعد از آن متحمل شدند، باید از هر لحاظ توجه ویژه ای به این شهر بشود.    معاون وزیر ورزش تاکید کرد: اینکه ما بتوانیم برنامه های ورزشی سطح بالای خود را در این شهر برگزار کنیم، به نوعی ادای دین است به مردم این شهر است. از طرف دیگر گرامیداشتی است برای شهدای 8 سال دفاع مقدس و شهدای خرمشهر عزیز تا بتوانیم یاد و نام رزمندگان، شهدا، جانبازان و ایثارگران را درمیدان ورزش گرامی بداریم.    وی تاکید کرد: باید توجه کنیم خرمشهر به گردن همه مردم ایران حق دارد و در این مناسبت ها به آن توجه کنیم و این کار بسیار ارزشمند و آثار معنوی و فرهنگی خوبی خواهد داشت.    دکتر احمدی در مورد فعایت های فرهنگی سازمان لیگ فوتبال ایران گفت: به نظرم سازمان لیگ فوتبال ایران نسبت به فضای فرهنگی و ایجاد یک فضای مناسب و مطلوب در ورزشگاه ها با توجه به حضور قابل توجه تماشاگران در رقابت های فوتبال تلاش زیادی در طول سال های قبل و بخصوص در لیگ پانزدهم داشته که از این نظر قابل تقدیر و قدردانی است.    معاون فرهنگی، آموزش و پژوهش وزیر ورزش و جوانان افزود: این سازمان برای همه مناسبت های ملی و مذهبی برنامه داشته و اقدامات خوبی را درهرمناسبت انجام داده که کار شاخصی بوده است.    وی با تاکید بر اینکه سازمان لیگ عنایت و توجه ویژه ای به این مناسبت ها در میادین ورزشی داشته است، بیان کرد: برگزاری یادواره شهدا و تجلیل از جانبازان و آزادگان دفاع مقدس و مجموعه فعالیت های که سعی شده در آن فضای ورزشگاه را تحت تاثیر قرار بدهد و به نحو مطلوب با رویکرد فرهنگی آنها را مدیریت کرده است از جمله کارهای شاخص سازمان لیگ فوتبال بوده است.    احمدی اظهار کرد: در این رابطه باید به نکته مهمی اشاره کنم و در لیگ شانزدهم ما باید شاهد آن باشیم این است که باشگاه ها در این رابطه حضور پر رنگی در رابطه با مسائل فرهنگی و ارزشی داشته باشند.    معاون فرهنگی، آموزش و پژوهش وزیر ورزش و جوانان گفت: باشگاه ها باید در مورد هوادرانشان ساماندهی و مدیریت لازم را انجام دهند. در واقع بایک تامل چند جانبه بین باشگاه ها، سازمان لیگ، فدراسیون فوتبال، هوادران و رسانه ها به سمتی برویم که فضای ورزشگاه ها از هرگونه ناهنجاری عاری بشود.    احمدی گفت: اینکه وزارت ورزش، فدراسیون فوتبال و سازمان لیگ در رابطه با مسائل فرهنگی فعالیت می کند، نافی مسئولیت باشگاه ها نمی شود. نقش اصلی را در ساماندهی و هدایت و در واقع رهبری هوادران در ورزشگاه ها را بایستی باشگاه ها انجام دهند و این مسئولیت مستقیم باشگاه هاست.    معاون فرهنگی، آموزش و پژوهش وزیر ورزش و جوانان اظهار کرد: سازمان لیگ فوتبال ایران باید برای تحقق این امر پیش بینی های لازم را انجام دهد و به عنوان یک مطالبه از ابتدای فصل از باشگاه ها بخواهد و آنان را ملزم به پیگیری و رعایت این موضوع کنند.    وی تاکید کرد: این تلاش های که صرف می شود برای رسیدن به یک فضای مطلوب فرهنگی درورزشگاه ها باید آثار آن را خیلی ملموس و عینی مشاهده کنیم. در حال حاضر وقتی از بیرون فضا های ورزشی در مورد ورزش می خواهند صحبت کنند، اگر خدای نکرده حاشیه ای باشد آن حاشیه را به کل ورزش تعمیم می دهند.    احمدی افزود: اگر در یک ورزشگاه ما شاهد یک فضای نامناسب، یک رفتار نامناسب باشیم آن رفتار نامناسب به کل ورزش تعمیم داده می شود و این زنگ خطری است برای ما که حواسمان جمع باشد تا اجازه ندهیم به دیگران که از بیرون راجع به ورزش قضاوت کنند با یک رفتار منفی به خودشان اجازه دهند که در مورد همه ورزش چنین قضاوتی داشته باشند. این حساسیت کار را نشان می دهد و از این جهت نقش باشگاه ها باید پرنگ تر باشد.    معاون فرهنگی، آموزش و پژوهش وزیر ورزش و جوانان گفت: باشگاه ها باید در مدیریت ورزشکاران، مربیان و هوادرانشان نقش اصلی را ایفا کنند و در لیگ شانزدهم شاهد این موضوع باشیم و سازمان لیگ هم به عنوان یک مطالبه جدی این را از باشگاه ها بخواهد.    وی تاکید کرد: اجازه ندهیم فضای ورزش بخصوص فوتبال تحت شعاع رفتار نامناسب معدود تماشاگر و یا معدود بازیکنان و مربیان قرار بگیرد و این معدود افراد کل فضای ورزش بخصوص فوتبال را دچار مشکل و مسئله کنند.    دکتر احمدی گفت: باید یک فضای سالمی را رقم بزنیم فضای سالمی که همه از حضور در آن احساس رضایت کنند. در واقع از این طریق کمک کنیم به رقابت های جذاب تر در لیگ برتر فوتبال در این رابطه حتما باید نقش باشگاه ها پرنگ بشود.    انتهای پیام ,
معاون هماهنگی و مدیریت امور زائران استانداری خراسان رضوی از راه‌اندازی مجمع استانی خیران زیارت در آینده‌ای نزدیک خبر داد.    به گزارش گروه دریافت خبر ایسنا- منطقه خراسان، محمدحسن واحدی در هجدهمین جشنواره خیران مدرسه‌ساز با اشاره به اینکه ریشه فرهنگ در هر جامعه‌ای آموزش است، اظهار کرد: خوشبختانه اداره کل نوسازی مدارس اداره کل آموزش‌ و پرورش از جمله نهادهایی است که رتبه نخست را از نظر کیفیت، سرعت ساخت و جذب اعتبارات به خود اختصاص داده است.    وی با تأکید بر اینکه نوسازی مدارس از جمله فعالیت‌های عمرانی دولت محسوب می‌شود که توجه ویژه‌ای به آن می‌شود، یادآور شد: در حال حاضر حدود 100 تا 150 میلیارد تومان اعتبار در سطح ملی یا استانی توسط دولت به نوسازی مدارس اختصاص پیدا کرده است.    واحدی خراسان رضوی را دارای رتبه نخست کشور در بخش نوسازی دانست و بیان کرد: در سال گذشته حدود 48 میلیارد تومان اعتبار از طریق خیران مدرسه‌ساز به ساخت مدرسه در خراسان رضوی اختصاص پیدا کرد.    معاون هماهنگی و مدیریت امور زائران استانداری خراسان رضوی با بیان اینکه سالانه 25 میلیون زائر ایرانی و 2 میلیون زائر خارجی به خراسان رضوی و مشهد سفر می‌کنند اضافه کرد: طرح مبدأ به مبدأ نیز که قرار است در قالب سفرهای کاروانی زائران را به مشهد آورده و پس از زیارت به منطقه خود بازگرداند در استانداری خراسان رضوی برنامه‌ریزی‌ شده است و امسال با مشارکت بخش خصوصی اجرایی می‌شود تا زائران مشهد الرضا زیارتی آسان، ارزان و راحت داشته باشند.    انتهای پیام ,
مدیرعامل بانک کشاورزی، طی پیامی سالروز آزادسازی خرمشهر را تبریک گفت.  به گزارش سرویس بازار ایسنا، در پیام مرتضی شهیدزاده رییس هیئت مدیره و مدیرعامل بانک کشاورزی می‌خوانیم: سوم خرداد یکی از خاطره‌انگیزترین و زیباترین روزها در حافظه تاریخی مردم شریف و قهرمان ایران اسلامی است. این روز یادآور فتح‌الفتوح رزمندگان اسلام است که در فرمایش قاطع بنیان‌گذار انقلاب اسلامی با جمله طلایی خرمشهر را خدا آزاد کرد وصف شده، برآمده از نیت خالص و پاک ایثارگران طریق حق است؛ روز سوم خرداد روزی است که ملت ایران نشان داد در کنار هم بودن، مشارکت در امور و گوش دادن به فرمان ولی امر، راه‌گشای همه درهای بسته و کلید نجات و سعادت است.  در این پیام آمده است: سالروز آزاد سازی خرمشهر، روز مقاومت، ایثار و پیروزی است؛ روزی است که خون پاک شهیدان نظام مقدس اسلامی بر شمشیر اهریمنی دشمنان پیروز و به عنوان برگ زرینی در تاریخ هشت ساله دفاع دلیرانه و مقدس مردم ایران ثبت و ضبط شد. بی‌شک پیروزی حق بر باطل، درس شیرین ایثار و مقاومت است و صد البته برای این پیروزی باید هزینه‌های سنگینی داد و همان طور که امام راحل(ره) فرمودند حتی اگر تنها شدیم نهراسیم و ایستادگی کنیم.  در ادامه این پیام می‌خوانیم: امروز و در سالگرد پیروزی بزرگ ایرانیان که طنین خرمشهر آزاد شد... را هنوز در گوش خود می‌شنوند، رجاء واثق حاصل است که صبر و انتظار برای فرج حضرت قائم(عج) و دعا برای تعجیل در این امر، یکی از شیرین‌ترین عبادات است. ما عمیقا معتقدیم که صبر عصاره ایثار و مقاومت است و ایستادگی توام با صبر می‌تواند توکل را به ثمر بنشاند و پیروزی حق بر باطل را به ارمغان بیاورد؛ سوم خرداد، مزد مقاومت و انتظار است و هم‌زمانی این رویداد تاریخی با زادروز منجی عالم بشریت حضرت مهدی موعود (عج) نیز شاید گواهی بر این باور مقدس شیعیان باشد که مزد انتظار فرج را نیز ان‌شاءالله و به اذن خدا خواهند گرفت.  همچنین در این پیام آمده است: وظیفه امروز ما در سال اقتصاد مقاومتی، اقدام و عمل، عمل به درس‌هایی است که از سوم خرداد گرفته‌ایم؛ توکل به خدا، خودباوری، مدیریت جهادی، همبستگی در سطح مسئولان، تکیه نکردن به دشمنان درس‌هایی ارزشمند از مکتب ایثار و مقاومت است و امروز بیش از هر زمان دیگری به اجرایی‌شدن آن‌ها نیازمندیم؛ یقیناً کارکنان بانک کشاورزی نیز همچون گذشته با اتکا به آموزه‌های حماسه سوم خرداد، تمام تلاش خود را برای ارتقای بخش کشاورزی به کار خواهند بست و در تحقق اهداف اقتصاد مقاومتی که مهمترین آن فعالیت اقتصادی با هدف حفظ منابع پایه، تولید ارزش افزوده و کمک به حل مشکل رکود اقتصادی است نقش اساسی ایفا خواهند کرد.  انتهای پیام ,
استاندار سمنان از آمادگی این استان برای حمایت و پشتیبانی از سرمایه‌گذاران خبر داد و گفت: استانداری و همه دستگاه‌های اجرایی موظف به ایجاد بسترهای لازم برای جذب سرمایه‌گذاری هستند.     به گزارش خبرنگار خبرگزاری دانشجویان ایران(ایسنا)، منطقه سمنان، محمدرضا خباز در آئین کلنگ‌زنی بزرگترین مجتمع تولیدی پلی‌اتیلن استان سمنان در شهرک صنعتی سمنان، با اظهار خرسندی از آغاز عملیات رسمی راه‌اندازی این مجتمع تولیدی پلی‌اتیلن اظهار کرد: راه‌اندازی این مجتمع تولیدی با توجه به جدی بودن پروژه انتقال آب خزر به استان سمنان می‌تواند بسیار موثر باشد.    وی ادامه داد: مقرر است که آب شیرین شده در پروژه انتقال آب خزر به کویرمرکزی از طریق دو لوله با قطر 2.4 متر از سواحل خزر به استان سمنان منتقل شود.    خباز از اجرای پروژه‌هایی در راستای تحقق شعار سال به‌عنوان یک اصل مهم یاد کرد و گفت: دشمن تاکنون همه تلاش خود را به‌کار گرفته که از هر مسیری که می‌تواند به نظام اسلامی ضربه بزند اما تاکنون نتوانسته، از این‌رو همه تلاش خود را معطوف به ضربه زدن به اقتصاد کشور کرده است.    استاندار سمنان با بیان این‌که باید همه توان خود را به‌کار گیریم که دشمن به اهدافش نرسد، از آمادگی مجموعه دولت برای تحقق اقتصاد مقاومتی خبر داد و افزود: استانداری سمنان نیز در همین راستا همه مساعی خود را به‌کار خواهد گرفت.    وی با اشاره به برخی مشکلات پیش‌روی این واحد صنعتی، از مسئولان استان خواست هر چه زودتر مشکلات موجود و موانع پیش پای تولیدکنندگان را برطرف کنند.    خباز یادآور شد: دولت تدبیر و امید از هر اقدامی که به ایجاد اشتغال، افزایش تولید و خودکفایی کشور بی‌انجامد حمایت می‌کند.    انتهای پیام ,
بیمارستان امام‌حسین(ع) زنجان گواهی‌نامه اعتبار بخشی ملی درجه یک را از مرکز نظارت و اعتبار بخشی امور درمان وزارت بهداشت دریافت کرد.     به گزارش گروه دریافت خبر خبرگزاری دانشجویان ایران(ایسنا)، منطقه زنجان، بر اساس این گزارش این مرکز درمانی در سال 95 موظف به رعایت تعرفه هیئت وزیران حسب نوع فعالیت و اعتباربخشی با درجه یک خواهد بود.    رئیس بیمارستان امام‌حسین(ع) زنجان، در این‌باره اظهار کرد: اعتباربخشی تنها به وضع استانداردها نمی‌پردازد، بلکه دارای ابعاد تحلیلی، مشاوره‌ای و بهبودی است.    مرتضوی، موضوعات پزشکی مبتنی بر شواهد، تضمین کیفیت، اخلاق پزشکی و کاهش خطای پزشکی را از فرآیندهای کلیدی اعتباربخشی دانست و گفت: حفظ ایمنی بیمار بخشی از فرآیند تعریف اعتباربخشی در این بیمارستان است.    رئیس بزرگ‌ترین مرکز درمانی تأمین‌اجتماعی در زنجان افزود: خط‌مشی مراقبت‌های سلامت، تمرکز بر روی اصول بنیادی برای یکپارچه کردن توسعه سیستم بهداشت و درمان و پویا کردن آن، اساس اعتباربخشی را تشکیل می‌دهد.    مرتضوی، پشتیبانی مدیریت درمان استان و کارشناسان ستادی را در اخذ این گواهی‌نامه موثر دانست و خاطرنشان کرد: با تلاش‌های شبانه‌روزی و همت عموم کارکنان بخش‌های مختلف این بیمارستان، توانستیم با رعایت ضوابط، استانداردها و الزامات اعتباربخشی به این مهم نائل آئیم.    انتهای پیام ,
مرضیه محبی، وکیل پایه یک دادگستری یکی از سه وکیلی است که پرونده اعظم، زنی که 21 روز توسط شوهرش در بند بود و شکنجه می‌شد را برعهده گرفته است. وی توضیحاتی در خصوص علل و عوامل خشونت‌های خانگی و پرونده اعظم در اختیار ایسنا قرار داده که به شرح زیر است:    خشونت بر زنان داستانی است که با تمدن بشری آغاز شده و همه تلاش‌ها و تحولات جوامع انسانی نیز تا به امروز نتوانسته دامان انسان را از آن پاکیزه کند، امروز می‌بینیم که زنان هنوز قربانیان بی‌پناه و تنهایی هستند که در خانواده، اجتماع، آشوب‌ها و جنگ‌ها، مورد آماج خشم و تبعیض قرار می‌گیرند.    هنوز بر سر بازارهای شام و عراق به بردگی فروخته می‌شوند، در سویی دیگر در کودکی به ازدواج‌های ناخواسته در می‌آیند، به هنگام کار و فعالیت اجتماعی نسبت به مردان از بهره کمتری برخوردارند و با وجود همه ادعاهای بشر و همه اسناد بین‌المللی، کنوانسیون‌ها و پیمان‌ها تا کنون انسان به طور کلی از درک این واقعیت غافل مانده است؛ به این مفهوم که زن بودن هیچ ارتباطی به فرودستی و ناتوانی ندارد. هنوز زنان سهم ناچیزی از منابع درآمد، ثروت، کار و مشارکت اجتماعی و سیاسی دارند و قدرت استقرار‌یافته در نظام‌های مردسالار تن به توزیع عادلانه امکانات اجتماعی نمی‌دهد.    توانمندی و داشتن حق انتخاب برای زنان شعاری است که نهادهای بین‌المللی قیم مابانه از سوی زنان سر می‌دهند، بی آن‌که عملا و به طور واقعی، زنان به عنوان نیمی از مردم، در سرنوشت خویش سهیم باشند.    - زنان به علت جنسیت خویش، آماج خشونت قرار می‌گیرند و این در حالی است که جامعه، نهاد حمایت‌گری برای آنان پیش‌بینی نکرده است.    - در قوانین کیفری ما هیچ‌گونه مجازاتی برای مرتکبین خشونت جنسیتی مقرر نشده و آنچه وجود دارد، صرفا مجازات‌های عمومی است، قانون در خصوص تامین امنیت زنان نوشته شده، اما در میانه راه مجلس شورای اسلامی معطل مانده است.    - مقررات حاکم بر خانواده نه تنها مانع اعمال خشونت بر زنان نیستند، بلکه سختی و روند طولانی رسیدگی به دعوای طلاق زنان، آنان را در معرض خشونتی دیرپای، مستمر و پایدار قرار می‌دهد، به طور مثال اعظم در سال‌های 93 و 94 مورد ضرب و جرح شدید قرار گرفته و به پزشکی قانونی مراجعه کرده که اسناد آن وجود دارد، اما بی‌پناهی و فقدان حمایت اجتماعی، دوباره او را با شدتی مضاعف به کام خشونت بازگردانده است.    - جامعه مدنی گوش‌های خود را بر فریاد قربانیان خشونت خانگی بسته و تکلیف خود در پاسخگویی را به فراموشی سپرده است و متاسفانه به دنبال آن نیست تا ایفای نقش نوین خود در پاسخگویی به بزه‌دیده را در این کشور آغاز کند.    متهم این پرونده مرد معتادی است که مصرف ماده مخدر شیشه او را به روان‌پریشی مبتلا ساخته و از وی مجرمی خطرناک پدید آورده است، او محصول جامعه ماست و هر کدام از ما با نادیده گرفتن مسوولیت‌های خود در قبال آسیب‌های اجتماعی، در زخم زدن، بریدن و سوزاندن این زن شریکیم.    امروز طرح این ماجرا، در شبکه‌های اجتماعی و رسانه‌های جمعی، می‌تواند تلنگری بر وجدان‌های آرام و آسوده باشد.    تنها مشارکت فعالانه دولت، جامعه مدنی، بزه‌کار و بزه‌دیده می‌تواند بار سنگین و دهشتناک این خشونت را از روی دوش این زن، فرزندان او و از روان اجتماع بردارد و راه را برای بازگشت مرد بخت‌برگشته‌ای که دسترسی آسان او به مواد مخدر، از او هیولایی خطرناک ساخت، هموار سازد.    وکلای عضو سازمان مردم‌نهاد کانون حقوقدان سورا، در اجرای حمایت از زنان بزه‌دیده، امروز وکالت این زن و دو فرزند او را برعهده گرفته و اکنون که پزشکی قانونی، سیاهه طولانی جراحات پیکر این زن را گزارش کرده است، سعی دارند تا نسبت به تشدید قرار تامین صادر شده از سوی بازپرس اقدام کنند، تا آزادی احتمالی شوهر این زن، عوارض جبران‌ناپذیری به بار نیاورد، هم‌چنین این سازمان آماده است تا با اجرای مقررات میانجی‌گری کیفری، حمایت از بزه‌دیده، تامین امنیت او و ایجاد زمینه بازگشت او را برعهده بگیرد.    انتهای پیام ,
نماینده مردم مشهد گفت که با توجه به جریحه‌دار شدن افکار عمومی، جمعی از نمایندگان مشهد خواستار کوتاه شدن روال رسیدگی به پرونده اعظم برای روشن شدن ابعاد ماجرا شدند.    امیر حسین قاضی‌زاده در گفت‌وگو با خبرنگار پارلمانی خبرگزاری دانشجویان ایران ( ایسنا) اظهار کرد: در حال حاضر دادستان مشهد به پرونده مربوط به اعظم - زنی که به ادعایش خود و دو فرزندانش مورد شکنجه همسرش قرار گرفتند - وارد شده است که با توجه به ورود مقام قضایی به این پرونده جمعی از نمایندگان مشهد خواستار تسریع در روند پیگیری شده اند.    وی توضیح داد: از آنجا که با انتشار این خبر افکار عمومی جریحه‌دار شده است جمعی از نمایندگان مشهد از مقام قضایی درخواست کردند که روند رسیدگی به این پرونده کوتاه شود تا هر چه سریعتر این پرونده به نتیجه رسیده و ابعاد ماجرا برای افکار عمومی روشن شود.    نماینده مردم مشهد همچنین اظهار کرد: مطالب مطرح شده از سوی اعظم بیان ادعاهایی علیه شوهرش است که باید دادگاه صالحه این موارد را ثابت کند. پس بهتر است در این مرحله همه اجازه دهیم که روند قضایی طی شود.    به گزارش ایسنا، اعظم زنی است که به همراه دو دخترش 21 روز توسط همسرش در خانه‌ زندانی شد و اکنون با ورود پلیس، همسرش بازداشت و فرزندانش به بهزیستی سپرده شدند.    انتهای پیام ,
معصومه محمدپور - خبرنگار ایسنا  کشیده‌شدن ماجرای فیش‌های حقوقی برخی مدیران بیمه مرکزی به فضای رسانه‌های رسمی و مجازی، یکی از بحث‌های داغ یکی دو هفته اخیر در افکار عمومی بود که نهایتا با بیان برخی توضیحات از جمله اینکه  مبلغ یادشده، مطالبات معوقه مدیران مربوطه بوده و البته  با دخالت شخص وزیر اقتصاد ضمن بازگرداندن مبالغ مورد بحث تا تعیین تکلیف و بررسی پرونده، تا حدی از سطح به حاشیه رفت؛ اما در میان تاب و تب رسانه‌ای ماجرا ، چند نکته مغفول مانده است که در زیر به آن‌ها اشاره می‌شود:  1-نکته نخستی که در گرد و غبار برخاسته از ماجرای اخیر توجهی به آن نشد این بود که در اولین فرصت پس از طرح مساله در رسانه‌ها، مسئولان ذیربط حتی با وجود این توضیح که هنوز تخلفی در این پرداخت‌ها محرز نشده، اقدام کرده و با بازگرداندن مبالغ مذکور به خزانه تا تعیین تکلیف پرونده، نشان دادند که عزم لازم برای برخورد با تخلفات احتمالی وجود دارد و این دستاورد کمی به ویژه اگر نگاهی به روند چنین مسائلی در گذشته بیندازیم نیست؛ دستاوردی که در واقع باید به چشم یک نکته مثبت در زیرمجموعه دولت فعلی به آن نگریسته شود. واقعیت این است که در نظام‌هایی که به آرامی مسیر حرکت به سوی دموکراسی و شفافیت در نظام اداری را طی می‌کنند، بروز تخلفات شاید به شکل کامل قابل پیشگیری نباشد، اما نکته مهم برخورد با تخلف است که در مورد اخیر، این اقدام به درستی انجام شده و با توجه به سوابق موجود، در همین حد، شایسته تقدیر است . در همین راستا حتی استعفای رییس کل بیمه مرکزی را می‌توان به فال نیک گرفت و به دید مثبت به آن نگاه کرد؛ اقدامی که در بسیاری از نقاط جهان باب است، اما متاسفانه در کشور ما به دلایلی که چندان مسموع نیست، معمولا از این واکنش کمتردیده شده در مسئولان به نیکی یاد نمی‌شود.  2-نکته بعدی نوع طرح این مساله و پرداختن به آن توسط برخی رسانه‌هاست که البته نفس کار آن‌ها در نورافکن‌انداختن بر زوایای یک اقدام شبهه‌ناک - بدون بررسی در یک متن معنادار- در راستای رسالت حرفه‌ای‌شان معنا می‌یابد؛ اما این سکه، روی دیگری نیز دارد که باید به افکار عمومی نمایانده شود و آن هم خوانش بین خطوط یا بررسی متنی است که چنین واکنشی در آن بروز می‌یابد. در واقع بیشترین اهتمام را در پرداختن به این ماجرا رسانه‌هایی داشتند که عمدتا در تخلفات محرزشده‌ی بسیار بزرگ‌تر، نه تنها تلاشی برای برملاکردن متخلفان به دلیل تعلق آن‌ها به اردوگاه فکری و سیاسی خود نکرده‌اند، بلکه به دفعات به دنبال لاپوشانی ماجراها و اتها‌م‌زنی به طرف مقابل خود بوده‌اند که نمونه بارز آن را می‌توان در بخشی از پرونده مشابه در سازمان تامین اجتماعی در دوره دولت قبل جست‌وجو کرد. همین جریان اما امروز در مقابل یک اقدام در ابعاد کوچک‌تر، مساله را حتی در بخش‌های خبری صدا وسیما مطرح کرده و آن را در صفحات مجازی به خون شهدای مدافع حرم ربط می‌دهد. جریانی که البته امید است ازین پس نیز در قبال همه تخلفات به درستی به وظیفه خود عمل کند، مرگ را فقط برای همسایه نخواهد و دوباره دچار فراموشی تاریخی نشود و حتی در پرداختن به تخلفات متعدد اردوگاه فکری خود، برخورد سیاسی را کنار بگذارد. البته ناگفته پیداست که مساله اصلی در برخوردهای این‌چنینی رسانه‌ها با این مسائل در مستقل‌نبودن آنها ریشه دارد و تا زمانی که رسانه‌های واقعا مستقل نتوانند از زیر بار مشکلات متعدد کمر راست کنند و حرفی برای گفتن در فضای رسانه‌ای کشور داشته باشند، شاهد یکه‌تازی رسانه‌های جناحی و ادامه چنین روایت‌هایی خواهیم بود که بزرگترین قربانی اقداماتشان، حقیقت است.  3-و اما نکته نهایی نیز به مدیران و مسئولانی مربوط است که امروز بیش از گذشته زیر ذره‌بین رسانه‌های گوناگون به ویژه از نوع مجازی و شبکه‌ای هستند. در چنین فضایی هیچ حرکت خلاف قانونی از چشم‌ها پنهان نمی‌ماند و دیر یا زود بالاخره در گوشه‌ای برملا می‌شود؛ حتی اگر برملاکننده واجد ویژگی خیرخواهی برای مردم در انتشار یک ماجرا نباشد و صرفا از موضع رقیب دست به این کار بزند. به هر حال نورافکن‌ها در همه جا هستند و دیگر سیستم‌های دولتی و شبه‌دولتی نمی‌توانند حیاط خلوت مناسبی به ویژه برای برخی مراودات مالی باشند. پس اگر کسی با انگیزه کسب سود مادی فراتر از مهارت و توانایی خود، نیم‌نگاهی به مناصب این سیستم‌ها دارد باید بداند که بهتر است در جای دیگری دست به سرمایه‌گذاری بزند.  البته تحقق بند سوم آرزوی قلبی نگارنده و بسیاری دیگر است و مطمئنا هنوز در سطح واقعیت آن‌قدرها هم اوضاع آن‌گونه که توصیف شد نیست، اما امید است که به ویژه با اعمال درست قانون دسترسی آزاد به اطلاعات و تدوین قوانین پیشگیرانه به سمت چنین فضایی حرکت کنیم تا همه جا و هر مسئولی در مرئا و زیر نظر افکار عمومی باشد.  انتهای پیام ,
مهدی بنی‌طبا- دانشجوی دوره دکتری مالی دانشگاه علامه طباطبایی    طرح بانکداری جمهوری اسلامی ایران در سی‌ام فرودین ماه سال جاری در مجلس شورای اسلامی اعلام وصول شد و در صورت موافقت مجلس با تصویب آن بر اساس ساز و کار پیش‌بینی شده در اصل 85 قانون اساسی، شاهد بررسی جزئیاتش در کمیسیون اقتصادی مجلس در فرصت باقی‌مانده تا پایان مجلس نهم خواهیم بود. پیشتر ویرایش اولیه این طرح، تحت عنوان طرح بازنگری در قانون عملیات بانکی بدون ربا در اردیبهشت ماه 1394 در مجلس، طرح و یک فوریت آن تصویب شد.  ویرایش اولیه این طرح صرفا به بازنگری در قانون عملیات بانکی بدون ربا مصوب 1362 پرداخته بود که با انتقادات فراوان کارشناسان مواجه شد. با این حال بررسی‌ها نشان می‌دهد که طرح فعلی نسبت به ویرایش اولیه تغییرات زیادی کرده است.  ظاهرا نمایندگان مجلس برای جلب نظر موافق بانک مرکزی و وزارت اقتصاد، طرح خودشان را با مبنا قراردادن آخرین ویرایش‌ لایحه بانکداری که در جلسات مشترک بانک مرکزی و وزارت اقتصاد تدوین شده بود، تهیه کرده‌اند؛ البته تغییراتی را در برخی از فصول آن ایجاد کرده‌اند؛ عمده این تغییرات در فصول عملیات بانکی، شفافیت و پاسخگویی، نظارت و توقف، ورشکستگی و انحلال بانک‌ها ایجاد شده است.  این طرح شامل 13 فصل است که عناوین آن عبارت‌ است از :  اهداف، تعاریف و گستره شمول- شرایط تأسیس بانک - نحوه تملک سهام بانک‌ها- ساختار بانک‌ها- عملیات بانکی بدون ربا - خدمات بانکی - مقررات ناظر بر گزارشگری مالی بانک‌ها - شفافیت و پاسخگویی نظام بانکی – نظارت - مقررات انتظامی و کیفری - کانون بانک‌ها - صندوق ضمانت سپرده‌ها - توقف، ورشکستگی و انحلال بانک.  در صورت تصویب این طرح، قانون بانکداری جمهوری اسلامی ایران دربردارنده کلیه قوانین مرتبط با فعالیت بانک‌ها خواهد بود و قسمت سوم قانون پولی و بانکی کشور مصوب سال 1351 و تغییرات بعدی آن، قانون عملیات بانکی بدون ربا مصوب سال 1362 و تغییرات بعدی آن، لایحه قانونی اداره امور بانک‌ها، قانون اجازه تأسیس بانک‌های غیردولتی و سایر قوانین مرتبط با بانکداری ملغی می‌شود.     تقویت توان نظارتی بانک مرکزی بر بانک‌ها  بر اساس ادبیات اقتصادی، نظام بانکی نیازمند گسترده‌ترین سطوح نظارت است. به ویژه بعد از بحران مالی اخیر بانک‌های مرکزی و نهادهای ناظر بر نهادهای مالی و بانکی به فکر تشدید نظارت بر بانک‌ها افتاده‌اند و عمده کشورهای دنیا متعهد به پیاده‌سازی استانداردهای نظارتی بازل 3 تا سال 2018 شده‌اند. این در حالیست که نظارت بر بانک‌ها در کشور ما جدی گرفته نشده است و همین موضوع به تخلفات گسترده بانک‌ها، افزایش ریسک و ناکارآمدی نظام بانکی منجر شده است.   اضافه‌شدن هیات نظارت به ارکان بانک مرکزی  به نظر می‌رسد در طرح مجلس تلاش زیادی برای تقویت توان نظارتی بانک مرکزی شده است و با الهام از پیش‌نویس لایحه بانک مرکزی هیات نظارت به عنوان یکی از ارکان بانک مرکزی تشکیل شده است. هیات نظارت عالی‌ترین مقام ناظر بر تاسیس و فعالیت بانک‌ها و موسسات اعتباری و مسئول تدوین کلیه دستورالعمل‌های ناظر بر فعالیت بانک‌ها اعم از تجهیز و تخصیص منابع، حاکمیت شرکتی، استاندارهای حسابداری، شفافیت اطلاعات و... است. در این طرح اختیارات شورای پول و اعتبار محدود به سیاست‌های پولی و ارزی شده است.  بر اساس طراحی صورت‌گرفته توسط نمایندگان مجلس، هیات نظارت دارای ترکیبی متخصص و مستقل خواهد بود. این هیات متشکل است از رئیس کل بانک مرکزی، معاون وزیر اقتصاد و امور دارایی، معاون نظارتی بانک مرکزی، چهار اقتصاددان یا متخصص امور مالی، دبیرکل کانون بانک‌ها، دادستان کل کشور یا معاون وی. اقتصاددانان عضو این هیات با پیشنهاد رئیس کل بانک مرکزی توسط ریاست جمهوری برای مدت هفت سال منصوب خواهند شد و در طول دوره قابل عزل نخواهند بود. در صورت تغییر رئیس کل بانک مرکزی یا انقضای دوره هفت ساله، حداکثر نیمی از اعضای مذکور به قید قرعه قابل تغییر هستند. قطع به یقین این نحوه نصب و عزل اقتصاددانان این امکان را به آنها خواهد داد تا بتوانند به صورت تخصصی فعالیت نمایند و درگیر بازی‌های سیاسی نشوند.  همچنین بر اساس این طرح معاون نظارتی بانک مرکزی، با پیشنهاد رئیس کل بانک مرکزی و تأیید اکثریت اعضای هیات نظارت نصب و عزل خواهد شد. بر اساس این طراحی معاون نظارت بانک مرکزی، حتی در برابر رئیس کل بانک مرکزی استقلال لازم را خواهد داشت و به عنوان مجری نظارت بر بانک‌ها در برابر هیات نظارت پاسخگو خواهد بود. همچنین با تصویب این طرح، معاون نظارت جایگزین دبیر کل بانک مرکزی در سمت دادستان انتظامی خواهد شد و می‌تواند با صدور کیفرخواست برای بانک‌های متخلف، پرونده آنها را به هیات بدوی رسیدگی به تخلفات انتظامی بانک‌ها ارسال نماید. این هیات متولی رسیدگی به تخلفات بانک و اعمال مجازات‌های انتظامی تا سرحد لغو مجوز بانک است.   تکلیف بانک مرکزی به نظارت یکپارچه بر فعالیت‌های بانک‌ها  دستاورد دیگر این طرح در حوزه نظارت بر بانک‌ها تجویز نظارت یکپارچه است. نظارت یکپارچه عبارت‌ است از ارزیابی ریسک فعالیت‌های واحدهای تابعه و وابسته به بانک در حوزه بازار سرمایه، بیمه و... علاوه بر ریسک فعالیت خود بانک.  فقدان این نوع نظارت باعث شده است که بانک مرکزی توجهی به ریسک‌ ناشی از فعالیت‌های غیربانکی بانک‌ها نداشته باشد و نیز بانک‌ها بتوانند از طریق شرکت‌های بیمه وابسته و صندوق‌های سرمایه‌گذاری تابعه دستورالعمل‌های بانک مرکزی به ویژه در حوزه نرخ سود سپرده و تسهیلات را دور بزنند. این اقدام در کنار اضافه‌شدن هیات نظارت و منفک کردن کلیه امور مرتبط با نظارت بر بانک‌ها از بانک مرکزی و محول کردن به این هیات می‌تواند اولین گام برای تغییر ساختار نظارت بر نهادهای مالی فعال در کشور و ایجاد سازمان ناظر واحد برای نظارت بر کلیه نهادهای مالی (اعم از بانک ها، بازار سرمایه و بازار بیمه) باشد.   گسترش اختیارات قانونی بانک مرکزی برای مدیریت ریسک بانک‌ها  بانک مرکزی در حال حاضر، از توانایی لازم برای پیشگیری از بروز بحران در نظام بانکی و اختیار قانونی لازم برای مدیریت بانک‌های متوقف، در معرض توقف یا ورشکسته برخوردار نیست و بر اساس قوانین فعلی با بانک ورشکسته باید مانند تاجر ورشکسته برخورد شود؛ در حالی که بانک به دلیل ماهیت سپرده‌پذیربودنش نیازمند نحوه برخورد دیگری است. این نقیصه قانونی باعث شده است که در موضوع مؤسساتی مانند میزان و ثامن‌الحجج، ناگزیر شورای عالی امنیت ملی ورود پیدا کند. در فصل 13 این طرح سعی شده است با الهام از ادبیات موضوع Resolution، که در کشورهای پیشرفته به عنوان راه حل ورشکسته کردن نهادهای مالی دارای ریسک سیستمی مورد استفاده قرار می‌گیرد و با در نظر گرفتن شرایط کشور، فرآیند کشف بانک‌های در معرض خطر و حل و فصل مشکلات آنها تسهیل شود.  بر اساس این فصل بانک‌ها و سایر نهادهای مالی دارای ریسک سیستمی (به تشخیص بانک مرکزی) موظف شده‌اند که حداقل یک مرتبه در سال بیانیه وضعیت خود را بر اساس استانداردهای بانک مرکزی تهیه کنند و تحویل دهند. بانک مرکزی موظف است با در نظرگرفتن شرایط و محیط داخلی و بیرونی بانک و پیش‌بینی وضعیت آتی آن، میزان و ترکیب دارایی‌ها و بدهی‌ها و درجه نقدشوندگی دارایی‌های بانک، مخاطرات احتمالی و تدبیر بانک برای مقابله با آنها و... وضعیت بانک‌های در معرض خطر را در یکی از سطوح درمعرض توقف، متوقف یا ورشکسته به هیات نظارت اطلاع دهد و تصمیمات هیات نظارت در ارتباط با هر بانک را اجرا نماید.  بر اساس این طرح هیات نظارت می‌تواند هیات مدیره و مدیرعامل بانک متوقف را موقتا عزل و راسا و یا از طریق نماینده خود اداره بانک را در دست گیرد.  به نظر می‌رسد در صورت تصویب این طرح، بانک مرکزی بتواند با قدرت بیشتری بر بانک‌ها و موسسات اعتبار نظارت نماید و کشور را از بحران بانکی که در انتظار اقتصاد ایران است، برهاند.  اهمیت این بحران و احتمال زیاد وقوع آن می‌طلبد که این طرح هرچه زودتر به قانون تبدیل شود تا فرصت اصلاح از دست نرود.  انتهای پیام   ,
  این کار رو نکنیا ! ،  خیلی خطرناکه! ، عجب جراتی داری! این‌ها واکنش‌هایی است که همه بعد از شنیدن تصمیمم برای سفر به سیستان و بلوچستان و صعود به قله تفتان بر زبان می‌آوردند.     این منطقه را خطرناک و پر از اشرار توصیف می‌کردند. برخی بر اساس شنیده‌ها و بدون آنکه به منطقه سفر کنند توصیه به نرفتن می‌کردند، بنابراین در بدو امر تصورم از زاهدان مثل پروپاگاندایی بود که علیه ایران در کشورهای آمریکایی و اروپایی وجود دارد و البته بعد از اینکه گردشگران این کشورها به ایران سفر می‌کنند متوجه می‌شوند که رسانه‌هایشان در نا امن نشان‌دادن ایران تا چه اندازه ظلم کرده‌اند، با این تفاوت که در مورد زاهدان البته این رسانه‌ها نیستند که موجب شکل‌گیری چنین تصویری شده‌اند و معلوم نیست این ذهنیت دقیقا از کجا و کی شکل گرفته است.    سفر به زاهدان با قطار 22 ساعت زمان برد، مسافتی همراه با دنیایی از مناطق بِکر. همه این مسیر را باید برای صعود به سی و هفتمین قله مرتفع ایران دید. باغ ها و نخلستان‌هایی در دل کویر، کوه‌هایی مشابه کوه‌های مینیاتوری، گردبادهای سیستان و مردمی که در هر ایستگاه سوار و پیاده می‌شوند.  توقف‌هایی که گاهی طولانی‌تر از حد معمول می‌شوند و تو را به صبوری دعوت می‌کنند. گاهی هم صف طولانی دستشویی یا فرسودگی قطار، انسان را به صبر دعوت می‌کند. البته ممکن است شاهد سرریز شدن صبر انسان در همین قطارها هم بود و جمع‌آوری امضاء توسط یکی از مسافران را به نشانه اعتراض و ارائه آن به اداره راه آهن به امید ارتقای کیفیت و نه تنها افزایش قیمت، دید.  مقصد ما تفتان است؛ کوهی با ارتفاع 4050 متر در منطقه خاش که 130 کیلومتر از زاهدان فاصله دارد. اردوگاه دره گل در ارتفاع 2523 متری ساخته شده و همچنان ساختمان‌های نیمه‌کاره‌ای در اطراف آن در حال ساخت است. تا این ارتفاع را می‌توان سواره و بدون دردسر رفت. در محوطه این اردوگاه فضای لازم برای پارک ماشین وجود دارد. همچنین دو مجموعه سرویس بهداشتی ساخته شده که البته هیچکدام چراغ ندارند و شیر آب برخی از آن‌ها هم خراب است و آب چشمه در حال هدر رفتن! اعضای گروه کوهنوردی ما هم با هِد لامپ برای قضای حاجت عازم می‌شوند. این اردوگاه متعلق به آموزش و پرورش است و اتاق‌های آن تخت‌های ناراحت و پر سر و صدایی دارد. آشپزخانه آن هم بسیار بزرگ است و به محض ورود به آن بوی سنگین گاز به شما خوشامد می‌گوید.       کوه معروف به لایک خدا     کنار اردوگاه، کوهی قرار دارد که در اثر شدت باد و سایش به شکل علامت معروف لایک درآمده است. مردم محلی به آن پیر بیبک می‌گویند، اما کوهنوردان اسم آن را به دلیل شکلی که گرفته است شصت خدا گذاشته‌اند. البته بسیاری از کوهنوردان از اسم لایک خدا هم برای آن استفاده می‌کنند. منظره غروب خورشید و ترکیب رنگ بنفش، قرمز، یاسی و نارنجی از این کوه یکی از جاذبه‌های تفتان است که نباید آن را از دست داد. کسی چه می‌داند؟ شاید هم خدا به شاهکاری که خودش خلق کرده، لایک داده است.  شب را با سر و صدای بچه‌های چند خانواده که همگی معلم بودند و برای گذراندن تعطیلات آخر هفته و استفاده از امکاناتی که آموزش و پرورش استان در اختیارشان گذاشته آمده‌ بودند صبح کردیم. حدود ساعت 5 صبح به سمت قله آتشفشانی نیمه فعال تفتان حرکت کردیم. گروه 23 نفره ما را هفت زن و 16 مرد تشکیل می‌داد.  من به بهانه عکاسی اجازه خارج‌شدن از گروه و جلو یا عقب حرکت کردن را داشتم. هر چه خورشید بالا می‌آمد، تفتان هم زیبایی‌های خودش را بیشتر به رخ می‌کشید.  طبیعت تفتان مانند راهروهای یک گالری بزرگ بود که با قدم برداشتن در آن با شاهکارهای طبیعت روبرو می‌شدم؛ آثاری که هیچکدام شبیه به هم نبودند، تک‌درخت‌هایی استوار و مجسمه‌هایی که با هر وزش باد تراش خورده‌ بودند. گاهی مجبور می‌شدیم از کف رودخانه حرکت کنیم؛ رودخانه‌ای که به گفته مردم محلی سال‌هاست کاملا خشک شده و تنها در عالم خیال می‌توانستی صدای امواجش را بشنوی. هر گروه کوهنوردی هم که به تفتان آمده بود با اسپری یادگاری از خودش روی سنگ‌ها گذاشته و رفته بود.       صعود به تفتان     حدود ساعت 9 به پناهگاه صُبَح رسیدیم. ساختمان قدیم پناهگاه دو اتاق با تخت‌های کنار هم داشت. این پناهگاه تنها یک سرویس بهداشتی قابل استفاده داشت. اینجا هم زباله‌ها را می‌سوزاندند. در کنار این پناهگاه، کمپ پنج‌ طبقه‌ای در حال ساخت بود که به گفته مسئول مربوطه، ساخت آن از سال 83 شروع شده و هنوز تکمیل نشده بود. اطراف ساختمان نیمه‌کاره پر از نخاله‌های ساختمانی بود.  مسئول کمپ نیمه‌کاره می‌گفت: شلوغ‌ترین زمانی که می‌توان تفتان را دید 22 بهمن است؛ چون گروه‌های مختلف به مناسبت پیروزی انقلاب اسلامی برای صعود به تفتان می‌آیند.  اما بسیاری از مردم محلی که یکی از ویژگی‌های مهم‌شان علاوه بر مهمان‌نوازی، وفاداری به فرهنگ و لباسشان است با یک بقچه سفید و لباس محلی و دمپایی، تفتان را فتح می‌کردند! تنها توشه راه آن‌ها یک غذای ساده محلی بود که همسرانشان پخته بودند. برخی از آن‌ها برای دوازدهمین بار قله را فتح می‌کردند. گروه ما هم بعد از خوردن صبحانه به مسیر ادامه داد.  پس از استراحت در پناهگاه، مسیر کمی دشوارتر شد و البته شگفتی‌های تفتان بیشتر. ابرها در قایم‌باشک بازی افراط می‌کردند. پرنده‌ها درگیر پیدا کردن غذا بودند و صدای زنگوله گوسفندانِ در حال چرا فضا را پر می‌کرد. البته با دیدن زباله‌های رهاشده در مسیر، می‌توانید تصاویر حرص‌خوردن ما را هم به این توصیف‌ها اضافه کنید.  یک لنگه کفش زنانه پاشنه بلند رهاشده در نزدیکی قله تحسین همه را برای اینکه کدام زن تا آن ارتفاع توانسته بود با چنین کفشی بالا بیاید برانگیخته بود و از همه مهمتر اینکه چطور مابقی مسیر را بدون کفش برگشته!       کفش زنانه رها شده نزدیک قله     کم‌کم به دهانه آتشفشان نیمه‌خاموش تفتان نزدیک می‌شدیم. هوا گرمتر می‌شد و گاهی سرعت باد بالا می‌رفت. گرمای زمین در این نقطه از اژدهای درونش خبر می‌داد. بوی گوگرد به مشام می‌رسید اما آزار دهنده نبود. سرانجام ساعت 12 و 20 دقیقه به قله رسیدیم. همیشه رسیدن‌ها به مقصد لذت‌بخش است. قبل از رسیدن به قله با یکی از همسفرها درباره اینکه چرا این همه سختی را تحمل و وقتمان را صرف کوه می‌کنیم، صحبت می‌کردیم در حالی که بسیاری این زمان، انرژی و هزینه را صرف سفرهایی بدون دردسر می‌کنند. همسفرم معتقد بود: آنهایی که بی دردسر سفر می‌کنند از دیدن این زیبایی‌هایی که ما برایشان سختی می‌کشیم محروم می‌شوند. در ثانی ما در این صعودها تجربیاتی کسب می‌کنیم که دیگران در سفرهای بی دردسر کسب نمی‌کنند.  مسیر سختی‌های کوه انسان را به قله‌هایی می‌رساند که معبد آرامش هستند؛ درست مثل زندگی، مثل اینکه نهایت سختی‌هایی که هر کدام از ما برای رسیدن به هدفمان در زندگی می‌کشیم، آرامش است. اوج لذت راه رفتن و راه رفتن، دست به سنگ شدن و زمین خوردن، قله و آرامش چند دقیقه‌ای آن است و بس؛ آرامشی که اگر عمق آن را درک نکنی، هیچ است؛ یک هیچ بزرگ به عمق مجسمه‌های پرویز تناولی.    بوی گوگرد روی قله تند بود و ریه‌ها را می‌سوزاند. دهانه آتشفشان مثل یک کتری آب که روی گاز با شعله زیاد در حال جوشیدن باشد، بود. گاهی باد مسیر دود گوگرد را عوض می‌کرد. برخی از همسفرانی که تجربه و پختگی بیشتری داشتند و عمق آرامش قله را درک کرده بودند از فرصت استفاده و از فاصله‌ای کمتر به خدایشان عشق‌ می‌ورزیدند. جوان‌ترها و کم تجربه‌ها هم در حال عکاسی از خودشان و قله بودند؛ دقیقا مثل گردشگران ایرانی که با دوربین‌هایشان سفر می کنند در حالی که گردشگران واقعی با چشم‌هایشان زیبایی‌های سفر را ثبت می‌کنند.  در این بین جوانی هم بود که با یاد مادرش قله را فتح کرد و در فاصله‌ای کمتر از بهشت برای مادر آسمانی‌اش تولد گرفت.  بر خلاف صعودی که به بلندترین قله ایران دماوند داشتم و مجبور شدم تنها دقایق کوتاهی از آرامش قله استفاده کنم، این بار حدود یک ساعت در قله تفتان توقف کردیم و سپس به سمت دامنه کوه فرود آمدیم، در کمپ ناهار خوردیم تا قبل از تاریکی هوا به اردوگاه دره گل برسیم.       جوانی که به یاد مادرش قله را فتح کرد     گوگرد مخلوط شده با آب راه خودش را به پایین کوه پیدا کرده بود. این خصلت طبیعت است که اگر ما انسان‌ها سر راهش سد نسازیم، راه خودش را پیدا می‌کند.  گاهی یکی از هم‌نوردان که حدود 67 سالش بود فریاد می‌زد: نرو جلو، خرس داره یا عقب نمونی، خرس داره و با این فریادها خستگی را از تن دیگران دور می‌کرد و به آنها برای ادامه مسیر انرژی می‌داد.  تفتان و کوه‌های دیگر پابرجا هستند و خواهند ماند تا گروه‌های انسانی دیگر این مسیر را طی کنند و از زندگی درس‌هایی بگیرند. رشید و طارق دو برادری که از روستایشان به دره‌گل می‌آیند تا هر بسته چای کوهی را که چیده‌اند به کوهنوردان 500 تومان بفروشند و از اینکه در یک روز 4 هزار تومان کاسبی کرده‌اند خوشحالند، به ما یاد می‌دهند با چیزهای کوچک چگونه می‌توان خیلی زیاد خوشحال شد.  شاید چند بیت شعری که کریم یکی از محلی‌ها با خودکار آبی روی جیب سمت قلبش نوشته است ما را به عمق مردمی ببرد که در کشوری زندگی می‌کنند که سرتاسر گنج دارد اما از آن محروم هستند. مثل مردم زاهدان که در دومین کشور گازخیز دنیا زندگی می‌کنند اما هنوز استان‌شان لوله‌کشی گاز نشده است. مردمی که جز مهربانی چیزی برای هدیه‌کردن ندارند اما کمتر آژانس‌های گردشگری تور مسافرتی را به مقصد استانشان تبلیغ می‌کنند، کمتر شبکه‌ای تصاویری از زیبایی‌های سیستان و بلوچستان پخش می‌کند و حتی برعکس معمولا اخبار ناخوشایندی از آنجا می‌شنویم! شاید به همین دلیل است که تا اسم این استان می‌آید، می‌گویند مبادا به آنجا سفر کنی!  با اینکه اگر سوار هر تاکسی شوید یا وارد هر مغازه در زاهدان، مردم موسیقی غمگین گوش می‌دهند اما دنیای رنگارنگ لباس‌های محلی زنانه، بوی عطر ادویه‌های تند و گاهی اوقات نوای قیچک، شما را به کشور همسایه‌مان پاکستان می‌برد، پاکستان کوچکی هم در ایران هست که با کمترین هزینه می‌توان آن را از نزدیک دید.         خوش و بش با مردم محلی کوهنورد      بعد از صعود به قله      بعد از صعود به تفتان      گاهی دست به سنگ می‌شدیم      یادگاری کوهنوردان روی سنگ‌ها      اتاق پناهگاه صُبح      پناهگاه تفتان      رشید؛ پسری که چای کوهی می‌فروخت      گالری تفتان      گروه کوهنوردی      دهانه آتشفشان تفتان      ابرها در حال قایم باشک بازی     ایسنا - کبریا حسین‌زاده    انتهای پیام ,
 تایم‌100 فهرستی است که هر سال از سوی مجله آمریکایی تایم منتشر می‌شود و 100 فرد تاثیرگذارِ جهان را معرفی می‌کند. این فهرست اولین بار سال 1999 منتشر شد که نتیجه مباحثه با افراد دانشگاهی، سیاسی و روزنامه‌نگاران بود و حالا سال‏‌هاست که سالانه منتشر می‌شود و افراد مختلفی را چون دانشمندان، نویسندگان، فعالان اجتماعی، بازیگران و سیاستمداران در برمی‎گیرد.   آخرین فهرست مجله تایم به‌ تازگی منتشر شده و 100 فرد تاثیرگذار جهان را در سال 2016 را معرفی کرده است؛ این افراد در پنج دسته پیشروها (Pioneers)، غول‌ها (Titans)، هنرمندان (Artist )، رهبران (Leaders) و شاخص‌ها (Icons) جای گرفته‌اند. در مجله تایم هر کدام از این افراد با متن کوتاهی معرفی شده‌اند که چهره دیگری، این معرفی را درباره آن‌ها نوشته است؛ مثلا کریستوفر نولان، بیل کلینتون، بیل و ملیندا گیتز، میشل بلومبرگ، جان کری، استیون اسپیلبرگ، جو بایدن، استفان هاوکینگز و ...از نویسندگان این متن‌های کوتاه هستند.    برخی از این چهره‌ها را در زیر می‌توانید بیشتر بشناسید:     پیشروها     رویاباف کیهانی  کیپ تورن(Kip Thorne)  کیپ تورن استاد فیزیک نظری دانشگاه ام‌آی‌تی است. او سال‌ها پیش هم‎کلاسی استفان هاوکینگز بوده و یکی از برترین دانشمندان حوزه اخترفیزیک و کسی است که بیشترین تحقیقات را روی نظریه عمومی نسبیت انیشتین داشته است. کیپ تورن در فیلم اینتراستلار هم مشاور کریستوفر نولان بوده و با همفکری او این فیلم ساخته شده است. پژوهش‌های او در اخترفیزیک گشاینده دریچه‌های تازه‌ای به علم است.     کیپ تورن     وفادار به المپیک  ابتهاج محمد(Ibtihaj Muhammad)  ابتهاج محمد شمشیربازی آمریکایی است که بیش از همه برای آوردن حجاب به تیم المپیک آمریکا معروف است. امروز ابتهاج یکی از بهترین شمشیربازان جهان است که البته حجاب اسلامی‌اش را هم حفظ کرده و همراه با تیم آمریکا به المپیک ریودوژانیرو هم خواهد آمد. از حجاب او همیشه استقبال شده و هم‌وطنانش معتقدند که وقتی او با حجاب دارد برای کشورش می‌جنگد، بخشی از آمریکا را نمایندگی می‌کند. او اولین آمریکایی خواهد بود که باحجاب در تیم المپیکی آمریکا حضور پیدا می‌کند.     ابتهاج محمد     پاکسازی هوا  سونیتا ناراین (Sunita Narain)  سونیتا ناراین زن هندی طرفدار محیط‌ زیست و یک فعال اجتماعی سیاسی است؛ او یک پیشروست چون او و سازمانی که در دهلی بنیان‌ نهاده در کاهش آلودگی هوای دهلی پایتخت هند بسیار موثر بوده و بسیاری از پیشنهادهای محیط زیستی او مورد توجه واقع شده است. او همچنین نخبگانی را که آلودگی‌های محیط‌ زیستی را به گردن فقرا می‌اندازند سرزنش و از سیاست‌هایی که ساکنان بومی جنگل‌های هند را متولیان اصلی محیط زیستِ خود می‌دانند، حمایت می‌کند.    شاهدی برای قربانیان جنگ  نادیا مراد (Nadia Murad)  نادیا مراد دختر 21 ساله ایزدی است که در 19 سالگی، شهر، کشور و خانه‌اش را از دست می‌دهد. او سه ماه اسیر داعش بوده و مورد آزار و اذیت و تجاوز از سوی اعضای داعش قرار گرفته است. نادیا اولین بار که از دست داعش فرار می‌کند، گیر می‌افتد و مورد تجاوز گروهی اعضای این گروه قرار می‌گیرد. او که توانسته از دست داعش بگریزد، اکنون در اروپا زندگی می‌کند. نادیا اکنون به همه دنیا سفر می‌کند و از نسل‌کشی داعش علیه ایزدی‌ها سخن می‌گوید؛ هنوز بیش از 30 هزار زن ایزدی در اسارت داعش هستند و او از همه دنیا خواسته برای آزادی این زنان تلاش کنند.     نادیا مراد     اجبار به طبیعت  کریستینا فیگرز(Christiana Figueres)  کریستیانا فیگرز یک دیپلمات کاستاریکایی‌ است که به عنوان دبیر اجرایی کنوانسیون سازمان ملل در مورد تغییرات اقلیمی منصوب شده و بیش از 40 سال است روی مبحث تغییرات اقلیمی کار می‌کند. در سال‌های اخیر تلاش‌های او در گفت‌وگو‌های پاریس به نتیجه نشسته است که یکی از بلندپروازانه‌ترین قطعنامه‌های جهانی علیه تغییرات اقلیمی است.     کریستینا فیگرز     پدری برای مهاجران  موسی زیرای (Mussie Zerai)  موسی زیرای یا پدر موسی، کشیشی رمی است که از کشورش و از رژیم دیکتاتور اریتره به رم گریخته و حالا داوطلب شده تا به مهاجرانی که از آفریقا به اروپا می‌آیند، کمک کند. او بیش از یک دهه است که به یک شاهراه برای مهاجرانی بدل شده که با قایق به ساحل‌های ایتالیا می‌آیند. او در سال 2003 یک مرکز تماس‌های اضطراری برای کمک به مهاجران راه‌اندازی کرد؛ موسی منتقد سرسخت سیاست‌هایی است که در تعصبات عمیق ریشه دارد و بر صدور ویزای محدود تاکید می‌کند. او معتقد است که هیچ مهاجری غیرقانونی نیست.     موسی زیرای     شکارچی فسیل  لی برگر(Lee Berger)  لی برگر یک فسیل‌شناس، انسان‌شناس و باستان‌شناس آمریکایی‌ است و برای کشف یک نمونه انسان اولیه در آفریقای جنوبی، مشهور است؛ انسان نخستینی که او کشف کرده بیش از 2.5 میلیون سال پیش می‌زیسته که او به آن لقب همو نالدی (Homo naledi) داده است؛ او بیش از 1500 استخوان متعلق به این انسان‌های اولیه را در اتاقی بسیار عمیق یافت که به نظر می‌رسید گوری قدیمی باشد.     لی برگر     قهرمان مراقبت‎های پزشکی  راج پنجابی (Raj Panjabi)  راج پنجابی دانش‌آموخته هاروارد است، او وقتی 9 ساله بود از کشورش لیبریا به آمریکا می‏‌گریزد و در سن 24 سالگی به عنوان یک پزشک به لیبریا باز می‎گردد تا به کشورش خدمت کند. او سازمانی غیرانتفاعی تاسیس می‏‌کند و در صف اول مبارزه با بیماری‎های واگیردار می‎ایستد. خدمات چشمگیر او سبب می‎شود در سال 2015 از سوی مجله فورچون به عنوان یکی از 50 رهبر بزرگ جهان معرفی شود و در فهرست 400 نفره مجله فوربس از نیکوکاران جهان قرار بگیرد.     راج پنجابی     دیگر چهره‎های پیشرو تایم لین-منوئل میراندا، کیتی نیکان، گینا رودریگز، آلان استرن، مارک ادوارد و مونا آتیشا، دن کاردر، هوپ جاهرن، فلیکس کلبرگ، روی چوی، پالمر لوکی، لورا اسرمن و شلی هانگ، کیتلین جنر و عزیز انصاری هستند.     غول‌ها     مهندس ارشد اینترنت  ساندر پیچای (Sundar Pichai)  ساندر پیچای به جهان کمک کرده تا کمی تکان بخورد؛ او از مدیران گوگل است و می‎توانید اسم او را گوگل ‎کنید. او مدیرعامل گوگل درایو است، بر روی گوگل کروم، جی‏‌میل و تلفن‏‌های اندرویدی کار کرده، و خیلی از ما امروز نمی‏‌دانیم در کدام طرف خیابان هستیم بدون گوگل مپی که او بر روی آن هم کار کرده. پیچای در یک خانواده متوسط در هند متولد شده و علاقه‏‌اش را به اعداد در 12 سالگی کشف کرده وقتی که خانواده‎اش یک تلفن خریدند. حالا او مهندس است و مهندس‎ها از علم کمک می‏‌گیرند تا مسائل را حل و چیزها را درست کنند. مهندسی از ترکیب منطق و بینش برای حل مساله و ساخت کمک می‎گیرد؛ حالا باید منتظر ماند و دید که ساندر در آینده چه خواهد داشت.     ساندر پیچای     آینده بخشش  مارک زاکربرگ و پرسیلا چان (mark zuckerberg and priscilla chan)  مارک و پرسیلا در بخش غو‌ل‌های مجله تایم به عنوان افراد تاثیرگذار معرفی شده‌اند؛ مارک با ایجاد فیس‎بوک، دنیای ارتباطی آدم‌ها را تغییر داده و پرسیلا هم که یک متخصص اطفال است، بر سلامت اطفال و بهداشت متمرکز است. آن‌ها با ایجاد سازمان خیریه چان زاکربرگ که 99 درصد اموال خود را در آن سرمایه‌گذاری کرده‌اند، به الهام‌بخشانی جهانی بدل شده‌اند که هدف‌شان ارتقای آموزش جهانی، مبارزه با بیماری‌ها و گسترش ارتباطات جهانی است.     مارک و پرسیلا     مرد رنسانسی  الی براد(Eli Broad)  الی براد کارآفرین و نیکوکار آمریکایی است. او بیش از 500 شرکت موفق تاسیس، همچنین به میلیون‌ها نفر کمک کرده به آرزوهایشان برسند و یا با آرامش خاطر بازنشسته شوند. او همچنین برای ارتقای آموزش، هنر و پزشکی، کمک‌های بزرگی کرده و تلاش‌های بسیاری هم درباره قوانین اسلحه انجام داده؛ چنانکه به سختی می‌توان گفت او در صنعت، کمک‌های بیشتری به جهان کرده و یا با فعالیت‌های بشردوستانه‌اش.     الی براد     نگهبان پادشاهی  محمد بن نایف(Mohammed bin Nayef)  محمد بن نایف نقش بزرگی در حفظ سلطنتی دارد که پدربزرگش آن را ایجاد کرده است. او بعد از مرگ عمویش ملک عبدالله در سال 2015 به نخستین نفر در صف جانشینی تاج و تخت قرار گرفت و نقش مهمی را در تصمیم‌گیر‌ی‌های عربستان به ویژه در ارتباط با داعش بازی می‌کند.     محمد بن نایف     سرمایه‎گذار عکس‏‌های ماه  یوری میلنر(Yuri Milner)  یوری میلنر یک رویاپرداز است، او یک فیزیکدان روس است، اما این تنها چیزی نیست که سبب شده یوری یک غول باشد، او روی دوربین‏‌های دیجیتالی آسمان سرمایه‏‌گذاری کرده؛ چیزی که سبب شده استفان هاوکینگز از او و شجاعتش در ایجاد راهی برای سفرهای بین سیاره‏‌ای بنویسد. یوری سرمایه‏‌گذار بی‏‌باکی ‎است و در فیس‏بوک، توییتر و علی‏‌بابا هم سرمایه‌‏گذاری کرده است.     یوری میلنر     هسته اپل  تایم کوک (Time Cook)  اپل به خاطر زیبایی و خلاقیت محصولاتی مشهور است که جهان را با تغییر شیوه اتصال و خلق ارتباطاتش تغییر داد، همچنین شیوه‏‌ای را که ما کار، فکر یا عمل می‏‌کنیم تغییر داد. اما ادامه دادن به مسیر موفقیت‌آمیز، نیازمند مدیر بزرگی است که شجاع و ایده‌‏آل‏‌گرا باشد، بالاترین اصول اخلاقی را حفظ کند و هر روز آنچه را که ما هستیم، همچنین فرهنگ و جامعه‏ را به چالش بکشد.  تایم‌کوک چنین رهبری است، او اکنون مدیرعامل اپل است و مصمم است که بهترین تصمیم‎ها را در بهترین زمان و بهترین شیوه عملی کند.     تایم کوک     دیگر غول‌‏های مجله تام شامل استفان کوری، کاتلین کندی، ونگ جیانلین، پاپ فرانسیس، دایان جانسون، کیت لدکی و بینی بانسال و ساچین بانسال هستند.     هنرمندان     در بخش هنرمندان هم چهره‏‌های زیر در فهرست تایم قرار گرفته‎اند:    ستاره‏‌ای که می‎درخشد  پریانکا چوپرا(Priyanka Chopra)  پریانکا بازیگر بالیوود است و در بیش از 50 فیلم بازی کرده است. او آینده درخشانی در بازیگری دارد و به عنوان چهره‏‌ای که کلیشه یک بازیگر بالیوودی را شکسته در فهرست تایم جای گرفته است.     پریانکا چوپرا     رادیکال ابدی  یایویی کوازما (Yayoi Kusama)  کوازما هنرمند و نویسنده 85 ساله ژاپنی است که در شکل‏‌های مختلفی چون نقاشی، مجسمه‏‌سازی، کولاژ، هنرهای نمایشی و هنرهای محیطی دست به خلق هنری می‏‌زند و کارهایش خلاقانه و مسحورکننده است. کارهای او تماتیک است و رنگ‏‌های روان‌شناسانه و تکرار در آنها نقشی اساسی دارند. او از پیشروان هنر پاپ، مینیمالیسم و هنر فمنیستی است و بر آثار هنرمندانی چون اندی وارهول و کلز اولدنبرگ هم تاثیر گذاشته است. در بخشی از آثارش خودش هم جزوی از اثر است. کوازما اکنون مهم‎ترین هنرمند زنده ژاپنی است. آثار او انقلابی و رادیکال و ابدیت تم اصلی آن‌هاست. او ملکه نقطه‏‌ها هم لقب گرفته است.     یایویی کوازما     اشاره مستقیم به پیشگیری از HIV     شارلیز ترون(Charlize Theron)  خیلی از سلبریتی‎ها می‏‌دانند چطور آگاهی مردم را افزایش دهند، اما شارلیز متفاوت است؛ اول اینکه او عمیقا درگیر کار در سازمانی است که ایجاد کرده است. او در 9 سال گذشته زمان زیادی را در آفریقای جنوبی گذرانده و به بسیاری کمک کرده تا به ایدز مبتلا نشوند. دیگر اینکه او کاملا کارش را می‏‌شناسد و بر نتایج کارش متمرکز است. سوم اینکه او با گروهی کار می‌کند که می‏‌توانند ایده‎هایش را به واقعیت بدل کنند و او از اینکه آنچه را در ذهنش است بگوید، نمی‎ترسد. کار ترون بیش از همه در بالابردن اعتماد به نفس در کودکان مبتلا به ایدز موثر بوده است.  شارلیز ترون که برنده جایزه اسکار بازیگری است و در فیلم وکیل مدافع شیطان بازی کرده، به عنوان سفیر صلح سازمان ملل هم انتخاب شده است.     شارلیز ترون      رهبران   در فهرست رهبران تاثیرگذارن مجله تایم هم چهره‏‌های زیر معرفی شده‌‏اند:    کیم جونگ اون - رهبر کره‏ شمالی، رجب طیب اردوغان- رئیس‌جمهور ترکیه، ولادیمیر پوتین (رئیس جمهور روسیه)، پاول رایان (رئیس مجلس نمایندگان آمریکا)،دیانا ناتالیکو (رئیس دانشگاه الپاسو)، لوری رابینسون (ژنرال نیروی هوایی آمریکا)، دارن والکر(رئیس بنیاد فورد)، فرانسوا اولاند (رئیس جمهور فرانسه)، تد کروز (سیاستمدار آمریکایی و سناتور ایالات متحده از تگزاس)، ملکه ماکسیما (ملکه هلند)، لستر هالت (روزنامه‏‌نگار و موسیقی‏دان آمریکایی)، جیمز کومی (وکیل آمریکایی)، شی جین پینگ (رئیس جمهور چین)، جاستین ترودو (نخست‌وزیر کانادا)، آنگ سان سو چی (رهبر جنبش مخالفان میانمار)، هیلاری کلینتون (سناتور و کاندیدای ریاست‌جمهوری آمریکا)، رقورام گویند راجان (اقتصاددان و مدیر بانک مرکزی هند)، سرجیو مورو (قاضی فدرال برزیل)، جاها دوکوره (دختر 24 ساله‎ای که ناقص‎سازی جنسی را تجربه کرده و اکنون فعال زنان است)، مارسیو مارسی (رئیس جمهور آرژانتین) و باراک اوباما (رئیس‌جمهور آمریکا).    از میان بخش شاخص‎های (icon) مجله تایم هم می‎توان به چهره‌‏های زیر اشاره کرد:    مرد حامی زمین  لئوناردو دی‏کاپریو (Leonardo DiCaprio)  متن ستایش‌آمیز مجله تایم درباره لئو را جان‌ کری وزیر امور خارجه آمریکا نوشته که در آن استعدادهای این بازیگر و فعال محیط زیست آمریکایی را که به تازگی اسکار گرفته بی‌انتها خوانده است. کری گفته او تمریناتش را درست انجام داده و خوب می‏‌داند چگونه خودش را 200 سال به عقب برگرداند و در فیلم بازمانده بازی کند. کری در این نوشته افزوده: آمادگی، دقت و هوش چیزی است که یک هنرمند را می‎سازد اما من او را برای چیزی بیش از این‌ها تحسین می‎کنم؛ برای تبدیل شدن او به نیرویی قدرتمند برای حفاظت از سیاره ما.     لئوناردو دیکاپریو     بی‌باک  روندا رزی (Ronda Rousey)  روندا رزی بازیگر و جودوکای آمریکایی و اولین زن آمریکایی است که در المپیک پکن مدال برنز گرفت . او در سال 2015 سومین زنی بود که نامش در گوگل سرچ شده بود. اما این‌ها تنها مواردی نیست که روندا را به فهرست تایم وارد کرده. نوع نگاه او به دنیای زنان متفاوت است. او می‏‌گوید باید به بدن زنان نگاهی دیگر شود و دید سودجویانه از آن باید برداشته شود.     روندا     فاتح بیماری‌‏ها  تو یویو (Tu Youyou)  یویو داروساز و شیمیدان چینی و یکی از معدود آدم‎هایی است که می‌تواند بگوید جان میلیون‏‌ها آدم را نجات داده است؛ او یکی از اعضای تیمی بوده که داروهای سنتی چین را برای یافتن درمانی برای مالاریا بررسی می‎کردند. یویو گیاهی را یافت که در طب سنتی چین برای درمان مالاریا استفاده می‎شد؛ درمنه (sweet wormwood). اما چگونگی استفاده از این گیاه معلوم نبود و این یویو بود که از بین راه‏های گوناگون کشف کرد که گیاه باید مکیده شود و خودش اولین کسی بود که آن را امتحان کرد. او در سال 2015 اولین زن چینی شد که جایزه نوبل می‏‌گیرد و حالا داروی او هر سال جان هزاران نفر را نجات می‎دهد.       تو یویو     ادل خواننده انگلیسی،  سانیا میرزا تنیسور هندی، الخاندرو گونسالس اینیاریتو  کارگردان و نمایشنامه‏‌نویس مکزیکی،  نیکی میناژ بازیگر و خواننده آمریکایی و مرلین رابینسون نویسنده و مقاله‎نویس آمریکایی از دیگر افرادی هستند که نامشان به عنوان چهره‏‌های شاخص مجله تایم آمده است.    آزاده شمس- ایسنا    انتهای پیام ,
در هفته گذشته نیز جنگ‌ها و بلایای طبیعی، کشورهای مختلف را بی‌نصیب نگذاشتند تا عکاسان رسانه‌ها و آژانس‌های معتبر عکس جهان سوژه‌های زیادی برای ثبت و ضبط داشته باشند.    در این میان اما دو عکس جالب توجه است که فضایی کاملاً متفاوت دارد؛ یکی عکسی است که از یک اسب آبیِ تازه متولد شده انداخته شده و دیگری، بچه گربه‌ای است که برای یکی از مشهورترین افراد جهان در سال‌های اخیر فرستاده شده است.           امروز کمتر کسی است که نام جولیان آسانژ را نشنیده باشد. روزنامه‌نگاری که ویکی‌لیکس را تأسیس کرد تا به گفته او، افشاگری‌هایش به ایجاد شفافیت در عملکرد دولت‌ها کمک کند. کسی که درباره صداقتش در این کار، دودستگی زیادی بین موافقان و مخالفانش وجود دارد.    با همه اینها، یک چیز واضح است؛ آسانژ این روزها تنهاست و این تنهایی تنها راه نجات او از دادگاه و زندان است.    او در یکی از اتاق‌های سفارت اکوادور در لندن به‌صورت یک پناهنده زندگی می‌کند و حالا فرزندانش برای پر کردن تنهایی پدرشان، برایش یک بچه گربه فرستاده‌اند.    تصویر این بچه گربه، یکی از عکس‌های منتخب در هفته گذشته بوده است.    در دیگر عکس‌ها، تصاویری از جنگ در سوریه، تظاهرات در برزیل و حواشی یک مراسم ملی در کره شمالی دیده می‌شود.    عکس‌ها و فتوکلیپ زیر را ببینید:       نوزاد اسب آبی تازه به دنیا آمده در مجارستان      در حاشیه یک مراسم ملی در کره شمالی      ادامه جنگ در سوریه      کارگر مشغول کار در خط تولید کارخانه‌ای در کره شمالی       انتهای پیام ,
بهتر است فکر کنیم راننده‌ای که شب چهارشنبه گذشته در مسیر سبزوار به شاهرود بدون این که تابلوهای هشداردهنده را نگاه کند، پایش را روی گاز فشار می‌داده و از صافی جاده لذت می‌برده،‌ خبر نداشته که خسارت قتلی که مرتکب می‌شود برای دنیا چقدر سنگین و غیر قابل جبران است.  راننده‌ای که احتمالا بعد از برخورد ماشینش با یک مانع فکر کرده سگ ولگردی را  له کرده و از ماشین پیاده نشده که ببیند سپر ماشینش هم آسیب دیده یا نه، مادر سه توله یوز ایرانی را به قتل رسانده و رفته است؛ حیوانی که در امیدوارانه‌ترین ارزیابی‌ها گفته می‌شود حدود 70 قلاده از آن روی زمین زندگی می‌کنند.  عمق فاجعه اما جای دیگریست. تیم کارشناسی که جسد یوزپلنگ درگذشته را بررسی کرده می‌گوید:  مادر سه توله یوزپلنگی تلف شده است که بچه‌هایش باید تقریبا 10 ماه سن داشته باشند. ؛ بچه‌هایی که حالا به دنبال بوی مادرشان به سمت همان جاده‌ای کشیده می‌شوند که یک نفر با بی‌ملاحظگی علائم هشداردهنده عبور حیوانات وحشی در کنار آن را نادیده گرفته و مرتکب این قتل شده است.             موضوع البته در این جاده سابقه دارد،‌ پاییز دو سال پیش،‌ یک بار دیگر چنین تصادفی جان یک یوزپلنگ ماده را گرفت و وقتی توله او به دنبال بوی مادرش به جاده نزدیک شد،‌ یک ماشین دیگر، بچه را هم به قتل رساند و رفت، نتیجه دو جسد یوزپلنگ روی دست محیط بان‌های منطقه خارتوران بود؛ جسد پنج درصد از کل یوزپلنگ‌های زنده در دنیا.       منطقه حفاظت شده خارتوران       این بار محیط بان‌ها و سازمان‌های مردم‌نهاد، زودتر وارد عمل شدند،‌ تلاش‌ها برای پیداکردن توله‌های یوزپلنگ از دست رفته شروع شد،‌ محیط بان‌ها و داوطلب‌ها سعی کردند با تشکیل گروه‌های جست‌وجو زودتر توله‌ها را پیدا کنند، گروه دیگری از آن‌ها لاستیک جمع کردند و در اطراف جاده‌ای که از وسط منطقه پارک ملی خارتوران می‌گذرد آتش روشن کردند تا جلو نزدیک‌شدن توله‌ها به قتلگاه را بگیرند.       جمع‌آوری لاستیک برای روشن‌کردن آتش و دور نگه‌داشتن توله یوزها از جاده     با همه تلاش‌هایی که در چند روز گذشته انجام شده تا امروز فقط یکی از توله‌های یتیم دیده شده است،‌ علاوه بر این که خبری از دو توله دیگر نیست،‌ کارشناس‌ها می‌گویند توله‌های 10 ماهه بدون مادرشان  هیچ شانسی برای زنده‌ماندن ندارند چون هنوز نه می‌توانند شکار کنند،‌ نه از خودشان دفاع. همین‌طور رئیس پارک ملی خارتوران می‌گوید در منطقه زندگی‌شان تا به حال چند توله یوزپلنگ به خاطر حمله سگ‌های گله کشته شده‌اند.         تا امروز فقط یکی از سه توله یوزپلنگ یتیم‌شده دیده شده‌اند اما هر سه آنها هنور در طبیعت تنها هستند   تلاش‌ها برای گرفتن توله یوزپلنگ‌های ماده هنوز ادامه دارد،‌ فعالان محیط زیست امیدوار هستند با طعمه‌گذاری و استفاده از تفنگ‌های بیهوشی بتوانند توله‌ها را بگیرند و تا زمان بلوغشان از آن‌ها حمایت کنند؛ کاری که در چند روز گذشته در آن موفق نبوده‌اند. علاوه بر این فعالان محیط زیست نگران هستند که شاید استفاده نادرست از تفنگ‌های بیهوشی،‌ یا در مرحله بعدی ناتوانی از نگه داشتن توله‌ها در شرایط استاندارد، شانس زیادی برای سه توله یتیم‌شده باقی نگذارد.    ایسنا - فاطمه کریمخان  انتهای پیام ,
شهر که فضای سبز خود را به شکل ویژه‌ای حفظ کرده باشد، ساختمان‌های آن بلندمرتبه نباشند، خیابان‌هایش تنگ نباشند و بیشتر، سنگ‌فرش شده باشند، همان‌قدر که ترافیک نداشته باشد، هوای پاک داشته باشد، می‌شود شهری در باغ، می‌شود کی‌یف، پایتخت اوکراین.  اوکراین را شاید در این سال‌ها، بیشتر به انقلاب‌های رنگی‌اش و اخیرا، محل مناقشه‌ی اتحادیه‌ی اروپا با روسیه شناخته باشیم اما آن‌چه که بیش از پیش در پایتخت آن به چشم می‌خورد، آرامش، رنگ، موسیقی و کلیساست. جاهایی در شهر، به تپه‌هایی جنگلی می‌رسید و فکر می‌کنید این‌جا دیگر انتهای شهر است اما کافی است از پیچی که احتمالا کمی سربالایی هم دارد بگذرید، پسِ پیچ، از دیدن یک بخش جدی شهر متوجه می‌شوید که همه چیز ادامه دارد و قطعا بینشی در دست‌کم 70 سال گذشته‌ای این شهر وجود داشته که فضاهای سبز آن‌را - برخلاف نقاط مختلف و بیشتر شمالی تهران - به ‌شکل ویژه‌ای حفظ کرده است.           به گزارش خبرنگار گردشگری ایسنا، کی‌یف، از شهرهایی است که حول محور یک رود پرآب شکل گرفته‌اند. این شهر 1500 ساله که از شهرهای قدیمی اروپای شرقی و مرکزی محسوب می‌شود، به‌وسیله‌ی رود دنیپر به دو بخش شرقی و غربی تقسیم می‌شود که قسمت شرقی، محله‌هایی با بیش از دو و نیم میلیون نفر جمعیت و بخش غربی، محله‌هایی با حدود یک میلیون نفر جمعیت را شامل می‌شود.    خود اوکراین کلا 24 استان دارد و از شمال با روسیه سفید، از شرق با روسیه و از غرب و جنوب غربی، با کشورهای لهستان، اسلوواکی، مجارستان، رومانی و مولداوی همسایه است. از جنوب هم در مجاورت دریای سیاه قرار دارد. یک بخش خودمختار اخیرا مشهورتر کریمه را هم دارد که در ماجرای مناقشه‌های ناتو با روسیه بسیار مورد توجه رسانه‌ها واقع شد. خود اوکراین در کل، پس از روسیه، دومین ارتش اروپا را داراست. از زمان فروپاشی اتحاد جماهیر شوروی هم تاریخ پر فراز و نشیبی را با دو انقلاب رنگی تجربه کرده است.      با همه‌ی این اوصاف، اوکراینی‌ها به یک چیز، خیلی معروفند؛ این‌که با امکانات کم هم قادرند که خوش‌ترین لحظه‌ها را برای خودشان بسازند. این را در آرامش رفتاری و در جریان زندگی روزمره‌ی اقشار مختلف آن در خیابان‌های پایتخت‌شان هم می‌توان مشاهده کرد.     رود دنیپر و مجسمه معروف مام وطن   در چنین شرایطی، کلا ازدحام و تراکم شهری، آن چیزی است که در کی‌یف اصلا یافت نمی‌شود. در عوض، تا دلتان بخواهد، آرامش صوتی و بصری در کی‌یف جریان دارد.  دین غالب اوکراینی‌ها مسیحی است و از این لحاظ، کلیساهای متعدد و پویایی در جای جای کی‌یف به‌چشم می‌خورند که بیشتر آن‌ها هم ارزش تاریخی دارند. همچنین رنگ‌های گرم در این منطقه از شرق اروپا مانند روسیه سفید و امثال آن، جایگاه ویژه‌ای ازجمله در نمای کلیساها دارد. تعداد موزه‌های کی‌یف هم مانند ساختمان‌های قدیمی آن، قابل توجه است.         خیابان خرشاتیک که میدان استقلال اوکراین را هم دربر گرفته، علاوه بر آن‌که محل تجمع‌های مربوط به انقلاب‌های آن از سال 1994 تاکنون بوده، خیابان گردشگری آن هم محسوب می‌شود که فروشگاه‌های برند را در خود جای داده و همچنین محل فعالیت‌های فرهنگی هنری و عرضه‌ی محصولات مربوط به آن است.  علاوه بر سفر آبی چندساعته بر روی رود پرآب و عریض دنیپر، غذاهای اوکراینی که اتفاقا از قیمت مناسبی هم برای گردشگران کشورهایی چون ایران برخوردارند، از جاذبه‌های سفر به کی‌یف، پایتخت اوکراین، محسوب می‌شود که به‌واسطه‌ی وجود پروازهای مستقیم ایرلاین‌های ایرانی و اوکراینی و نیز فاصله‌ی کم آن از کشورمان، از گزینه‌های مناسب جایگزینی برای سفر به کشورهای ناامنی چون ترکیه محسوب می‌شود.   علیرضا بهرامی - ایسنا      کلیسایی در کی‌یف    ایستگاه اتوبوس در کی‌یف    کلیسایی در کی‌یف    چشم‌انداز کی‌یف    کلیسا در کی‌یف    کلیسای تاریخی در کی‌یف    یادمان شهیدان وطن    نمایی از کی‌یف      زمان آخرین انقلاب -کی‌یف    انقلابی در حال مرمت خرابی‌ها -کی‌یف    عروسی در زمان انقلاب -کی‌یف    شب خیابان خرشاتیک کی‌یف    میدان استقلال کی‌یف    میدان استقلال کی‌یف   انتهای پیام ,
دکتر محمدتقی حسینی - مدرس و پژوهشگر مسائل بین‌المللی و قائم‌مقام وزیر تعاون، کار و رفاه اجتماعی در امور بین‌الملل     مقدمه   موضوع سالمندی امروزه در حال تبدیل‌شدن به یکی از مسائل جدی اجتماعی است و کمتر دوره‌ای از تاریخ را می‌توان سراغ داشت که موضوع سالمندی همانند امروز برجسته بوده باشد . به خاطر دارم در اواسط دهه شصت که مشغول تحصیل در دانشگاه بودم، کتاب روانشناسی پیری نوشته بریان ال میشارا و روبرت جی رایدل توسط دکتر حمزه گنجی، فرنگیس حبیبی و الما داوودیان تازه ترجمه شده بود. کتاب موصوف را با معرفی دکتر گنجی که در آن زمان یک درس سه واحدی را نزد ایشان می‌گذارندم، تهیه کردم. بحث‌هایی که در آن کتاب در مورد سالخوردگی و تغییرات فیزیکی و روانی ناشی از آن ارائه شده بود از جهاتی برایم جالب توجه بود و به همین دلیل به موضوع علاقه‌مند شدم. به ویژه شعر اثرگذار دوناسو آنسون را که با بازسرایی حسین منزوی به فارسی روان و زیبا در این کتاب درج شده بود بارها خواندم؛ آن‌گونه که ابیات زیادی از آن را پس از گذشت سال‌ها همچنان در حافظه دارم. اما در آن سال‌ها موضوع سالمندی هنوز به عنوان یک بحث عمده در حوزه پژوهش‌های اجتماعی و در میان مسئولان ذیربط مطرح نبود. در عوض در آن هنگام نرخ بالای رشد و افزایش شدید جمعیت موضوعی بود که خانواده‌ها و دستگاه‌های مسئول را در کشور درگیر خود کرده بود. مسائلی از قبیل کمبود شیر خشک تا کمبود فضای آموزشی و سه شیفته شدن مدارس از جمله چالش‌های آن روزها بود. اکنون با تحولات در جامعه، موضوعات نیز جای خود را عوض کرده‌اند. موضوع سالمندی و ضرورت‌ها و الزامات آن بیشتر از گذشته خود را نشان می‌دهد که ایجاب می‌کند سازو کار مناسب و کار آمدی برای پاسخگویی به این الزامات فراهم شود.   فرایند جهانی سالخورده شدن جمعیت   سالخورده شدن جمعیت یک فرایند جهانی است. جمعیت جهان با سرعتی زیاد در حال پیرشدن است. بر اساس پیش‌بینی‌های جمعیتی سازمان ملل متحد سهم جمعیت 60 ساله و بیشتر از آن از حدود 840 میلیون نفر کنونی یا حدود 12 درصد، تا نیمه قرن بیست و یکم به حدود 2 میلیارد نفر و یا 21 درصد خواهد رسید. این پدیده، فراگیر و جهانی است و همه کشورها را در بر می‌گیرد و کشورهای در حال توسعه سهم مهمی در این افزایش جمعیت سالمند دارند در حالیکه در حال حاضر به نظر می‌رسد موضوع سالمندی جمعیت بیشتر متعلق به کشورهای توسعه‌یافته است. با این حال کشورهای در حال توسعه نیز به سرعت به این سمت حرکت می‌کنند. برآوردهای جمعیتی واقعیت‌های متفاوتی را پیش روی ما قرار می‌دهد. بر این اساس انتظار می‌رود که تا اواسط قرن حاضر از هر 10 نفر سالمند روی کره زمین حدود 8 نفر در کشورهای در حال توسعه زندگی خواهند کرد. این به معنی تغییر وضعیت جغرافیایی جمعیت سالمند در آینده است. اینکه آیا کشورهای در حال توسعه پابه‌پای این تحولات اجتناب‌ناپذیر، تغییرات لازم را انجام می‌دهند و آمادگی‌های مرتبط را کسب می‌کنند یا نه، بحث دیگری است که از اهمیت زیادی برخوردار است.  علاوه بر تحولات کمی در مورد جمعیت سالمند، این جمعیت از لحاظ کیفی نیز تحولات زیادی را خواهد پذیرفت. عمده‌ترین بعد تحول کیفی این است که جمعیت سالمند، سالخورده‌تر خواهد شد. بر اساس مطالعات موجود و پیش‌بینی تحولات سالمندی، در آینده جمعیت سالخورده‌تر سهم بیشتری از هرم سنی را تشکیل خواهد داد. اگر آغاز سالمندی را آن‌گونه که در مطالعات جمعیتی مرسوم است از 60 سالگی محسوب کنیم در حال حاضر و بر اساس آمارهای موجود جمعیتی در حدود 14 درصد سالمندان، سالمند پیر هستند؛ یعنی سنی بالاتر از 80 سالگی دارند. فرایندهای تحول جمعیتی نشان می‌دهد که این رقم تا اواسط قرن حاضر یعنی سال 2050 میلادی به 19 درصد خواهد رسید. معنی این تحول این است که به همین میزان جوامع نیازمند امکانات بیشتر، نیروی بیشتر و راهکارهای موثرتر برای ارائه خدمات مناسب به سالمندان پیر خواهند بود تا بتوانند شرایط زیستی مساعدی برای آنان فراهم کنند؛ زیرا بسیاری از این سالمندان نیازمند مراقبت‌ها و خدمات ویژه‌ای هستند.  گزارش سازمان ملل در مورد سالخوردگی جمعیت جهان ابعاد مختلف موضوع را مورد مطالعه قرار داده است. این گزارش چند نکته مهم را در این زمینه به ما یادآوری می‌کند:  اولین نکته بی‌سابقه‌بودن موضوع سالمندی جمعیت است. در طول تاریخ وضعیت مشابهی برای آنچه امروز در موضوع سالخوردگی جمعیت در دنیا دیده می شود، وجود نداشته است.  نکته دوم جهان‌شمولی این موضوع است. امروز موضوع سالخوردگی مربوط به یک یا چند منطقه جغرافیایی خاص نیست. همه کشورها و مناطق جغرافیایی دنیا البته با تفاوت‌هایی با این موضوع روبرو هستند. این موضوع زندگی همه افراد صرف نظر از جنسیت و سن و سال را تحت تاثیر قرار می‌دهد. زمان برای برنامه ریزی کشورها برای مدیریت صحیح این موضوع اهمیت اساسی دارد. هر مقدار که کشورها دیرتر به این موضوع بپردازند، زمان بیشتری را از دست می‌دهند.  نکته دیگری که گزارش سازمان ملل یادآور می‌شود بازگشت‌ناپذیری و پایداری وضعیت سالمندی در جهان است. جهان با جمعیت سالخورده به جهان با جمعیت جوان باز نخواهد گشت؛ بنابراین تدبیر برای ایجاد سازوکارهای مناسب و کارآمد به منظور انطباق با شرایط و پاسخگویی به نیازهای ایجادشده ضرورت بیشتری پیدا می‌کند.  نکته دیگر گستردگی تغییر است. تغییرات جمعیتی ناشی از سالمندی از گستردگی زیادی برخوردار است و همه ابعاد اجتماعی را تحت تاثیر قرار می‌دهد.  همه مسائلی که در مورد جمعیت و سالخوردگی در جهان مطرح است و گزارش سازمان ملل متحد به آنها پرداخته ، در مورد سالمندی در ایران نیز صدق می کند. هر چند که تفاوت‌های فرهنگی و اقتصادی و اجتماعی در این زمینه را نمی‌توان نادیده گرفت، اما واقعیت‌های عینی خود را بر جامعه تحمیل می‌کنند. سالخوردگی در ایران با سرعت قابل توجهی در حال گسترش است. سرشماری سال 1390 نشان‌دهنده آهنگ سریع رشد سالمندی در ایران است. آنچه حائز اهمیت است این که سالخوردگی جمعیت در ایران به یک موضوع گفتگوی سیاسی تبدیل شده است و در ساده‌ترین وجه، آن را به کاهش زاد و ولد و پیامدهای منفی باروری نسبت می‌دهند. این موضوع تنها مربوط به تغییرات نرخ زاد و ولد در برخی از مقاطع تاریخی کشور نیست. افزایش زاد و ولد بویژه در دهه شصت و نیز کاهش باروری در دهه‌های 70 به بعد، تغییرات معنی‌داری را در این زمینه ایجاد کرده است که در سال‌های آینده خود را در پدیده سالمندی نشان خواهد داد. آنچه امروز در مورد سالمندی قابل توجه است، موضوعی است که در اصطلاح جمعیت‌شناسان، سالخوردگی فردی نامیده می‌شود که حاصل افزایش امید به زندگی است. تغییر در شاخص‌های زندگی، کنترل بیماری‌ها، مهاجرت، تغییرات گسترده اقتصادی و اجتماعی در این زمینه تاثیر دارند. سالخوردگی جمعیت از نظر تعداد سالمندان با تعریف جمعیت‌شناسی، ناشی از نرخ بالای زاد و ولد در گذشته و نه کاهش باروری است.   نیازهای سالمندی   سالمندی نیازهای فراوانی به همراه دارد. برخی از این نیازها ممکن است برای جوانان اساسا قابل درک نباشند. بی‌سبب نیست که شاعر سخن‌پرداز معاصر پروین اعتصامی در گفتگوی شعری زیبایی که در این زمینه بین یک جوان و یک پیر پدید می‌آورد، از زبان پیر در پاسخ به پرسش جوان می‌گوید که در این نامه حرفی است مبهم، که معنیش تا روز پیری ندانی. سالخوردگی نیازهای خاص خود را دارد. شیوع بیماری‌های مزمن در میان سالمندان بیش از هر گروه سنی دیگری است و مراقبت‌های دوران سالمندی مستلزم ایجاد و توجه به طب سالمندی است. سلامت و درمان برای سالمندان بسیار پراهمیت است. اما نباید نیازهای سالمندی را فقط به نیازهای درمانی تقلیل دهیم. نیازهای درمانی مهم هستند اما نیازهای منحصر بفرد افراد سالخورده نیستند. نیازهای عاطفی، اقتصادی، اجتماعی، اوقات فراغت، احساس موثر بودن و داشتن کرامت و حرمت از دیگر عواملی هستند که برای داشتن یک سالمندی شایسته ضرورت دارند.  در ایران عمده‌ترین حمایت‌ها از سالمندان از طرف خانواده انجام می‌شود. با توجه به فرهنگ غنی اسلامی و ایرانی نقش نهاد خانواده و فرزندان همچنان نقش بی‌رقیبی است و بایستی آن را تقویت کرد. اما به این نکته نیز باید توجه کرد که خانواده‌های جدید نیز هم پای تغییرات اجتماعی دچار تحولات زیادی شده‌اند. در بسیاری از موارد خانواده و فرزندان امکان مراقبت لازم از سالمندان را ندارند. بسیاری از دلخوری‌ها و نارضایتی‌ها بین والدین و فرزندان ناشی از همین شرایط اجتماعی تغییریافته است. والدین انتظاراتی دارند و فرزندان محدودیت‌هایی و این دو واقعیت در مواردی یکدیگر را تحت تاثیر منفی قرار می‌دهند. نتیجه آن والدینی ناراضی و فرزندانی ناتوان، سرخورده و چه بسا عاصی از خود و زندگی ایجاد می‌کند. برای این موضوع باید واقع‌بینانه عمل کرد؛ بنابراین برای برآوردن این نیازهای سالمندان ساختارهای توانمند و کارآمد بایستی فراهم شوند. برای ایجاد چنین ساختاری چندین موضوع مهم را بایستی در نظر گرفت.  یکی از بزرگترین آسیب‌های پیش روی سالمندان و شاید بزرگترین آسیب‌ها، فقر است. آمار دقیقی در این زمینه نمی‌توان ارائه داد، اما بر اساس مطالعات میدانی با افزایش جمعیت سالمند بار هزینه خانوار نیز افزایش می‌یابد. اگر تمهیدات لازم و حمایتی مانند برخورداری از حقوق بازنشستگی و یا ایجاد درآمدی ثابت و مستمر و بیمه درمانی پایه پیش‌بینی نشده باشد، سالخورده شدن سرپرست خانوار آن را در معرض فقر قرار می‌دهد. موضوع فقر سالمندی علاوه بر عواملی همچون کاهش قوای جسمانی به مسائل دیگری همچون داشتن سواد یا بیسوادی نیز ارتباط پیدا می‌کند.  بر اساس آمارهای فعلی دو سوم سالمندان کشور بیسواد هستند. علیرغم تلاش‌های زیادی که برای گسترش حمایت‌های اجتماعی صورت گرفته است هنوز جمعیت بسیاری از آنها از نظام تامین اجتماعی برخوردار نیستند. این موضوع زنگ خطری است که باید به آن توجه کرد. بویژه در حاشیه شهرها چهره توامان فقر و سالمندی نمایش تلخی را پیش روی هر ناظری قرار می‌دهد. این یک واقعیت است که فقر ناشی از تحولات اجتماعی در حاشیه شهرها در حال انباشته شدن است. کم نیستند روستاییانی که به امید برخورداری از موهبت‌های بیشتر شهری تن به مهاجرت داده‌اند و اکنون به فقیرانی در حاشیه شهرها تبدیل شده‌اند. اما موضوع فقر سالمندی تنها مربوط به مهاجرت و حاشیه‌نشینی نیست. تحولات نامطلوب اقتصادی و آثار زیان‌بار ناشی از تحریم یا اعمال سیاست‌های اقتصادی نامتوازن‌کننده بسیاری از کارگران فصلی و دهک‌های پایین درآمدی را نیز به شکل منفی متاثر کرده است. این موضوع استراتژی‌های کاهش فقر را با چالش بزرگی روبرو می‌کند.  سالمندان فقیر از گروههای آسیب‌پذیری هستند که نیازمند توجه بیشتر هستند. فقر و سالمندی پدیده نامطلوب مضاعفی است. ترکیب این پدیده می‌تواند قوی ترین انسان‌ها را نیز به ستوه آورد. شاید یکی از بهترین توضیحات در این زمینه مربوط به سخن‌سرای بزرگ و حماسه‌پرداز نامی ایران‌زمین حکیم ابوالقاسم فردوسی است. هم او که یک‌تنه بار عظیمی از مسئولیت فرهنگی و تمدنی ایران‌زمین را بر دوش توانای خویش حمل کرده است، در مقابل پدیده توامان فقر و سالمندی چنان به ستوه می‌آید که یک‌جا به خداوند شکوه می‌کند که چرا پیرانه سر او را نادار و نیازمند می‌خواهد و در جای دیگر به بشر توصیه می‌کند که مراقب باشد که با مصیبت پیری و نیستی روبرو نشود. او در شکوه به خداوند چنین می‌سراید که :  الا ای برآورده چرخ بلند  چه داری به پیری مرا مستمند؟  چو بودم جوان برترم داشتی  به پیری درم خوار بگذاشتی  نماندم نمک‌سود و گندم، نه جو  نه چیزی پدید است تا جو درو  اما توصیه او به انسان نیز در خور توجه است تا آنجا که در طول روزگاران به ضرب‌المثلی تبدیل شده که افراد به مناسبت‌های خاص از آن استفاده کرده‌اند:  مبادا که در دهر دیر ایستی  مصیبت بود پیری و نیستی  دوران کهن‌سالی نیازهای مادی را نیز شدیدتر می‌کند. یک سالمند به طور طبیعی با هزینه‌هایی روبروست که احتمالا یک جوان با آن‌ها روبرو نیست.  در این رابطه نیز جنسیت یک موضوع قابل توجه است. به عنوان مثال زنان سالخورده سرپرست خانوار بیشتر در معرض فقیر شدن قرار می‌گیرند. هر چند که صبوری، بردباری و سازگاری زنان به آنها امکان بیشتری برای انطباق با شرایط می‌دهد، اما آسیب‌پذیری آنان نیز زیادتر است. یکی از عمده‌ترین آسیب‌های زنان سالمند تنها ماندن آن‌هاست. اجتماع موانع زیادی را در مقابل زنانی که به هر دلیل بدون همسر مانده و یا همسر خود را از دست می‌دهند، برای ازدواج مجدد یا ازدواج در سنین بالا بوجود می‌آورد. این موانع عمدتا فرهنگی و ناشی از تفکراتی هستند که در مقابل تغییر مقاومت می‌کنند. برآوردها نشان می‌دهد که زنان بیشتر از مردان بدون همسر باقی می‌مانند و بیشتر از مردان به فرزندان خود وابسته هستند. در سنین سالخوردگی این تنهایی فشار مضاعفی را متوجه فرد می‌کند.  موضوع قابل توجه دیگر مربوط به سالمندان معلول است. اساسا باید به یک مشکل آزاردهنده اذعان کرد که جامعه ما در مورد معلولان کم‌التفات است. این را از مسیرهایی که برای عبور و مرور معلولان در گذرگاهها تهیه شده است، یا از کیفیت نامطلوب خدمات آموزشی که برای کودکان کم‌توان و نیازمند خاص ارائه می شود و یا حتی از نگاههای نامناسب و درک نادرستی که افراد در جامعه نسبت به معلولیت دارند، می‌توان فهمید. نیاز سالمندان معلول به مراتب شدیدتر است. جامعه سالم در این زمینه مقررات و امکانات مناسبی را فراهم می‌کند. در مناسب‌سازی مسیرها، در طراحی وسایل حمل و نقل عمومی، در ایمن‌سازی مجامع و مکان‌های عمومی، در برداشت‌ها و دیدگاههای عمومی مردم و... توجه به سلامت روان سالمندان معلول و تلاش برای بهبود شرایط آنان نیز امری ضروری است.   پاسخ به برخی نیازها   برای رفع نیازهای سالمندان به ساختار، قوانین و اطلاعات و آمار مناسب‌تر نیازمندیم. از میان اقدامات فراوانی که در این رابطه لازم است، بیشتر از همه چیز به فرهنگ‌سازی محتاج هستیم. فرهنگ‌سازی در این زمینه همانند سایر موضوعات اجتماعی می‌تواند آثار دیرپایی به همراه داشته باشد. فرهنگ‌سازی در همه عرصه‌های اجتماعی اعم از مدارس، دانشگاهها، رسانه‌ها، تبلیغات شهری و غیره می‌بایست دنبال شود. هرچند که فرهنگ اسلامی ما و میراث فرهنگی کهنی که از آن برخورداریم وظایف و مسئولیت‌هایی را تبیین کرده است، اما واقعا این موضوع به یک موضوع فراگیر تبدیل نشده است.  آگاهی‌بخشی هم برای سالمندان و هم به جامعه می‌تواند در ایجاد شرایط مناسب برای سالمندان موثر واقع شود. نقش آگاه‌سازی را بایستی جدی‌تر گرفت و آن را به صورت حرفه‌ای و تخصصی اجرا کرد. تغییر در نگرش‌ها و دیدگاهها و کنار زدن تفکرات قالبی و بعضا منفی در پرتو آگاهی‌بخشی درست و موثر پدید می آید.  برای پرداختن به پدیده سالمندی به اطلاعات دقیق و جامع در این زمینه نیاز است. اطلاعات دقیق و کافی پایه هر گونه برنامه‌ریزی موثر است. برای این منظور افزایش تحقیقات کاربردی ضرورت دارد. حمایت از این تحقیقات می‌تواند نتایج مفیدی را به همراه داشته باشد و برنامه‌ریزان را در تدوین برنامه‌های مناسب و پرهیز از آزمون و خطاهای هزینه‌بر و وقت‌گیر برحذر دارد.  استفاده از تجارب دیگر کشورها برای اجتناب از اشتباهاتی که دیگران در این زمینه داشته‌اند نیز بایستی مورد توجه قرار گیرد. اگر چه توجه به مسائل فرهنگی بومی در این زمینه اهمیت خاصی دارد.  در برنامه‌ریزی برای سالمندان بایستی موضوعاتی مانند سلامت جسمی و روانی، پیامدهای تغییرات اقتصادی، بهبود کیفیت و استانداردهای زندگی سالمندان و ارتقای شرایط اجتماعی را در نظر گرفت. همچنین حمایت‌های هدفمند از مطالعات سالمندی یک امر ضروریست. دانشگاهها و مراکز پژوهشی تخصصی در این زمینه می‌توانند کمک‌های زیادی کنند.  تقویت نظام بیمه اجتماعی کارآمد و پاسخگو هم می‌تواند بار بزرگی را از روی دوش سالمندان بردارد. بدون داشتن نظام بیمه‌ای اجتماعی کارآمد مشکلات سالمندان پیچیده‌تر و سخت‌تر خواهد بود. گسترش و تجهیز خانه‌های سالمندان و تدابیری برای پوشش هزینه‌های مرتبط با آن و نیز تربیت کادر مناسب و مسئول که شرایط زیست مناسبی را برای سالمندان فراهم کنند و در کنار آن کار فرهنگی برای پذیرش این موضوع لازم به نظر می‌رسد.  مناسب‌سازی اجتماع برای دوستدار سالمندشدن از دیگر مواردی است که بایستی مورد توجه قرار گیرد. شهرها و معابر عمومی در این زمینه دارای ضعف‌های بسیاری هستند. در این زمینه یکی از الزامات داشتن مبلمان مناسب شهری است؛ به گونه‌ای که سالمندان به راحتی بتوانند از فضای اجتماعی استفاده کنند. تفکر کسب سود حداکثری در ساخت و سازهای شهری در موارد زیادی موجب قربانی شدن رفاه شهروندان شده است. معابر نامناسب، فضاهای ناهمگون و تراکم بیش از حد بناها که عرصه‌ای برای نفس کشیدن باقی نمی‌گذارد، نه تنها مناسب زندگی سالمندی نیست، بلکه برای جوانان و کودکان نیز دشوار است.   نتیجه گیری   این موضوعات و انبوه دیگری از مسائل مرتبط با سالمندی ایجاب می‌کند تا ساز و کاری مناسب و کارآمد و مسئولیت‌پذیر در این زمینه ایجاد شود. بدون داشتن یک برنامه مطالعه شده و با استفاده نظرات کارشناسان و متخصصان خوزه‌های مختلف و بهره‌گیری از تجارب جهانی نمی‌توان سامان مناسبی برای این موضوع که هر روز فراگیرتر می‌شود پدید آورد. نهادسازی و تدوین مقررات مناسب در این زمینه یک امر لازم است. اگرچه ایجاد شورای عالی سالمندی اقدام ارزشمندی است که می‌تواند در این زمینه کمک فراوانی را ارائه کند و بسترسازی‌های لازم را فراهم آورد، اما ابعاد موضوع به سازوکاری فراگیر نیازمند است. همه مسائل مربوط به سالمندی را نمی‌توان از یک ستاد یا یک شورا یا هر تشکیلات دیگری انتظار داشت. انسجام، همگرایی و هماهنگی همه دستگاههای مسئول می تواند این موضوع را سامانی مناسب بخشد. پرداختن به این موضوع مانند هر پدیده اجتماعی دیگر زمانی موفق خواهد شد که به یک برنامه اجتماعی تبدیل شود که همه دستگاهها را در یک نظم تعریف شده و مشخص به کار وادارد. بیش از هرچیز در این زمینه بر نقش فرهنگ و آگاهی رسانی باید تاکید شود. اگر آگاهی رسانی و فرهنگ سازی به درستی صورت گیرد بسیاری از اتفاقات خوب دیگر آسان‌تر رخ خواهند داد.  انتهای پیام ,
رییس مرکز تحقیقات استراتژیک مرکز تشخیص مصلحت نظام با تاکید بر این که گردش مالی محصولات نوترکیب سالانه بیش از 400 میلیارد دلار است، گفت: متاسفانه ایران هنوز نتوانسته است سهم مناسبی از این بازار را به خود اختصاص دهد.    به گزارش خبرنگار علمی ایسنا، دکتر علی‌اکبر ولایتی در دومین همایش بین‌المللی و چهارمین همایش ملی ژنتیک کشور با اشاره به جایگاه ایران در حوزه علم ژنتیک اظهار کرد: اسناد تاریخی از جمله کشف سفالینه‌های رسی در منطقه ایلام در 5 هزار سال قبل تردیدی را بر جای نمی‌گذارد که ایرانیان در مقابل علم انساب(علم نسبت شناسی) یا بررسی صفات و نحوه توارث آن پیشتاز بوده است.    وی با تاکید بر این که ایرانیان در اهلی کردن یا اصلاح ژنتیک گیاهان و دام تبحر داشته‌اند، ادامه داد:‌ ایران مهد تنوع ژنتیک است به گونه‌ای که گفته می‌شود تنوع گونه‌های گیاهی ایران که بیش از 7 هزار و 500 گونه آن تاکنون شناسایی شده‌اند در ایران وجود دارد که از تنوع فوق‌العاده برخوردار است و به 7 ذخایر توارثی نام‌گذاری شده‌اند.    ولایتی با تاکید بر این که ایران زادگاه و مرکز پیدایش بسیاری از گونه‌های مهم در حوزه‌های کشاورزی و غذا است، خاطرنشان کرد: این تنوع ژنتیک یکی از منابع اصلی پایه تولید و به عنوان منشاء تامین غذا، دارو و مواد مهم صنعتی و نساجی شناخته می‌شود. از این رو حفاظت و بهره‌برداری از این منابع یک تکلیف ملی است زیرا این منابع جزء منابع بین نسلی محسوب می‌شوند و به فرزندان و نوادگان نسل‌های بعدی نیز تعلق دارد.    رییس مرکز تحقیقات استراتژیک مجمع تشخیص مصلحت نظام با بیان این که دو رویکرد اساسی در برخورد با منابع ژنتیکی مشاهده می‌شود، گفت: رویکردهای حفاظتی و بهره‌برداری، از جمله این رویکردها است و تاکید می‌کنم که تلفیقی از این دو رویکرد موجب بهبود بهره‌برداری از منابع ژنتیکی خواهد شد. چرا که حراست از منابع ژنتیکی همراه با ممانعت از دسترسی دانشمندان به این منابع می‌شود.    ولایتی اضافه کرد: اگر چه علم ژنتیک چه در ایران باستان و چه در غرب با حوزه کشاورزی و اصلاح نباتات و نژاد دام شروع شد ولی رشد و توسعه این علم در سالهای اخیر در حوزه پزشکی و انسانی شانه به شانه حوزه کشاورزی پیش می‌رود.    به گفته وی با کشف ساختمان سه بعدی مولکول DNA در اواسط قرن گذشته علم ژنتیک وارد مرحله مدرن و با توانایی بشر برای ایجاد تغییر در این مولکول حیاتی که امروزه از آن به عنوان مهندسی علم ژنتیک یاد می‌شود، این علم وارد مرحله جدیدی شد و شتاب فزاینده‌ای به خود گرفت و تحولاتی را ایجاد کرد که علاوه بر تامین امنیت غذایی برای جمعیت رو به رشد جهان امید به زندگی و طول عمر مفید را افزایش داده است.    مشاور عالی مقام معظم رهبری تولید غذای بیشتر از زمین کمتر و با بهره‌وری بیشتر از منابع آبی، کاهش مصرف سموم شیمیایی خطرناک،‌ ایجاد صفات برتر و کیفیت بهتر غذا، کاهش گازهای گلخانه‌ای و افزایش نوع زیستی و تولید مولکول‌های مهم با ارزش پزشکی در گیاهان را از دستاوردهای علم ژنتیک ذکر کرد.    وی اضافه کرد: تهیه نقشه‌های دقیق ژنتیک و فراتر از آن ردیف یابی ژنوم و کاهش زمان و هزینه این کار با استفاده از روش‌های نوین تشخیص پزشکی سریع و قاطع، تشخیص بیماری‌ها پیش از تولد و کاهش آلام والدین، تولید واکسن‌ها و داروهای نوترکیب تنها بخشی از تحولات سرنوشت ساز و تحول برانگیز در حوزه ژنتیک و مهندسی ژنتیک بوده است.    ولایتی با تاکید بر این که بر اساس آخرین آمارها گردش مالی محصولات نوترکیب سالانه بیش از 400 میلیارد دلار تخمین زده شده است، تاکید کرد: این در حالی است که ایران هنوز نتوانسته است سهم مهمی از این بازار را به خود اختصاص دهد.    وی با اشاره به اهمیت دستیابی به فناوری‌های نو و بیوتکنولوژی از اسناد بالادستی کشور اظهار کرد: امروز جهان غرب درصدد ممانعت همه جانبه از پیشرفت علمی است. اگر امروز غربی‌ها در زمینه فناوری هسته‌یی موفق شوند و بدون انجام تعهدات خود جلوی پیشرفت در فناوری هسته‌یی را بگیرند، به سراغ زیست فناوری و علم ژنتیک خواهند آمد و تلاش خواهند کرد جلوی پیشرفت کشور را در این زمینه بگیرند.    دکتر ولایتی تولید بُزهای تغییر شکل یافته‌ی ژنتیک و پیشرفت‌های سلول‌ها بنیادی را از جمله دستاوردهای درخشان کشور در این حوزه نام برد و گفت: تردیدی نیست که پیشرفت علم ژنتیک باز هم ادامه خواهد یافت و تحولات دیگری را رقم خواهد زد.    رییس مرکز تحقیقات استراتژیک خاطرنشان کرد: موضوعات امروز بشر در حوزه ژنتیک، مهندسی ژنوم، زیست شناسی مصنوعی برای درمان بیماری‌های صعب‌العلاج و اصلاح نباتات برای تامین امنیت غذایی و حفاظت از محیط زیست و توسعه پایدار است.    وی در پایان اضافه کرد: تسلط دانشمندان در مطالعه فرآیندهای درون سلولی و تغییرات در ساختار و یا بیان آنها و کشف تاثیر متقابل محیط و ژن‌ها، راه را برای پیشرفت‌های سریع در تحقیقات سرطان، تشخیص‌های زودهنگام مبتنی بر شاخص‌های ژنی و مدل‌سازی ژنوم موجودات به منظور طراحی داروهای هدفمند را در مسیر توسعه و پیشرفت قرار داده است.    انتهای پیام ,
اپلیکیشن جدید Mathpix نخستین فناوری در جهان است که می‌تواند مسائل ریاضی دست‌نویس را خوانده و برای آن‌ها راه‌حل ارائه دهد.    به گزارش سرویس علمی ایسنا به نقل از میرور، این برنامه iOS که توسط نیکلاس جیمنز از دانشگاه استنفورد طراحی و ساخته شده، به کاربر اجازه می‌دهد تلفن همراه خود را در مقابل مساله گرفته و راه‌حل‌های آن را طی چند ثانیه محاسبه کند.    برای این کار تنها باید از برگه عکس گرفته، معادله مورد نظر را برید و بسرعت راه‌حل و پاسخ نموداری آن را دریافت. این برنامه به راهنمایی گام به گام از طریق شیوه‌های مختلف برای رسیدن به راه حل نیز می‌پردازد که آن را به یک ابزار آموزشی واجد شرایط تبدیل کرده است.    اپلیکیشن Mathpix از فناوری شناسایی تصویر برای پردازش مسائل استفاده کرده و از سرورها می‌خواهد تا مسائل سنگین ریاضی را حل کنند، از این رو احتمالا به ارتباط اینترنتی نیاز خواهد داشت.    انتهای پیام       حل معادلات ریاضی با اپلیکیشن تلفن همراه  ,
یک نماینده پیشین مجلس شورای اسلامی گفت: دین اسلام دینی است که به روشنفکری دقت و توجه خاصی داشته است.    حجت‌الاسلام والمسلمین سیدرضا اکرمی در گفت‌وگو با خبرنگار دین و اندیشه خبرگزاری دانشجویان ایران (ایسنا)‌، اظهار کرد: اکنون در جامعه به گونه‌ای شده است که یک جمله می‌گویند روشنفکری دینی و معنی آن را بیان نمی‌کنند. ما ابتدا باید بدانیم که منظور از روشنفکری دینی کدام دین است. آیا در روشنفکری دینی ما اسلام محمدی را در نظر داریم.    وی گفت:‌ اگر در روشنفکری دینی اسلام محمدی را مدنظر داریم، این دین چون بر اساس قرآن، سنت، عقل و احترام گذاشتن به تجربه‌هاست، ما به راحتی می‌توانیم معنی روشنفکری دینی را بفهمیم چرا که دین ما یک دینی است که به روشنفکری دقت و توجه خاصی داشته است.    این نماینده پیشین مجلس شورای اسلامی تاکید کرد: در دین ما روشنفکری یعنی اخلاق، عمل، امانت، سیاست و در کل تمام رفتار و حرکات ما باید برگرفته از دین باشد. در دین ما حمایت از مظلوم و مخالفت با ظالم به معنای روشنفکری است. قطعا صاحبان این دین افرادی زمان شناس، مردم شناس، موقعیت شناس و جامعه شناس هستند و بر اساس همین اصول به روشنفکری دینی نیز می‌پردازند.    اکرمی تاکید کرد:‌ در روشنفکری دینی ما یک صراط مستقیم را در پیش می‌گیریم که در مقابل پروردگار همواره سربلند باشیم. اما اگر دین را به گونه‌ای دیگر معنی کنیم که بگوییم مردم چه می‌خواهند و چه می‌گویند به کار بردن واژه روشنفکری دینی کاملا غلط است چون ما در این مقوله روشنفکری به رضایت مردم و خواسته‌های مردم نگاه می‌کنیم.    وی ادامه داد: ما اگر دین را به درستی و به معنای واقعی خود بفهمیم حتما در آن دین روشنفکری دینی نیز به وجود می‌آید ولی اگر بخواهیم بر سر معنای آن و لفظش با یکدیگر جدال داشته باشیم از معنای واقعی روشنفکری دینی فاصله می‌گیریم.    این نماینده پیشین مجلس شورای اسلامی یادآور شد: ما در روایات اسلامی دو نوع اندیشه داریم یکی آن اندیشه‌ای است که در مغز انسان‌ها وجود دارد و اندیشه بعدی آن چیزی است که در جامعه وجود دارد و افراد بر اساس تعامل و تفاهم آن اندیشه را به وجود می‌آورند،‌ وقتی در جامعه‌ای افراد برای سازندگی آن تلاش می‌کنند یعنی آن‌ها روشنفکری دینی دارند.    اکرمی عنوان کرد: روشنفکری دینی در جامعه ما به صورت متوسط وجود دارد. بعد از پیروزی انقلاب اسلامی دشمنان ما را به حال خود نگذاشتند و هر روز درگیر مشکلاتی همچون جنگ تحمیلی، ترور، تحریم و امثال این‌ها بوده‌ایم ما فقط توانسته‌ایم شاکله اصلی نظام را حفظ کنیم و کسی مدعی اجرای اسلام حقیقی نیست چرا که اگر اسلام ناب محمدی اجرا می‌شد این همه دعوا و اختلاف وجود نداشت.    وی یادآور شد: اگر به همین مطبوعاتی که روزانه منتشر می‌شود بنگریم می‌بینیم که هر کسی براساس ساخته ذهن خود و تجربه‌اش مطالبی را ارائه می‌دهد. اگر می‌خواهیم به روشنفکری که مدنظر دین است برسیم باید به صورت حقیقی مسلمان باشیم. برخی از ما فقط به صورت شناسنامه‌ای مسلمان هستیم. در کل شبانه روز چند درصد به رفتارهایی که داشته‌ایم فکر می‌کنیم که درست بوده‌اند یا نه. اگر به دنبال جامعه‌ای صالح و روشنفکر هستیم باید در مقام عمل ابتدا تغییر را از خودمان شروع کنیم و نگوییم چون فلانی آن گونه رفتار کرد ما هم باید مثل او باشیم.    انتهای پیام   ,
معاون فرهنگی قوه قضائیه گفت: غایت دستگاه قضایی و افتخار ما این است که در مسیری کار می‌کنیم که مسیر موعود است.    به گزارش خبرنگار خبرگزاری دانشجویان ایران(ایسنا)، منطقه کویر، حجت‌الاسلام والملسمین صادقی در مراسم جشن ولادت امام زمان(عج) که در دادگستری کرمان برگزار شد، اظهار کرد: مهمترین ویژگی موعودی که برمی‌شمارند این است که جهان را پر از عدل و داد می‌کند در حالیکه پر از ظلم شده باشد و این همان غایت دستگاه قضایی و افتخار ما این است که در مسیری کار می‌کنیم که همان مسیر موعود است.    وی افزود: همه ادیان، اقوام و مکاتب به دنبال برقراری عدالت بوده‌اند و همکاران ما در راه بزرگ‌ترین آرمان بشر کار می‌کنند که این منزلت والا یک مسئولیت بزرگ تلقی می‌شود.    صادقی با اشاره به حقیقت انتظار بیان کرد: مهمترین کار یک مومن در عصر غیبت و بلکه عصر ظهور را انتظار می‌دانیم، انتطار فرج از بزرگ‌ترین کارها، عبادات و خوبی‌هاست و با معنای درستی که در کلام اهل بیت آن را می‌یابیم بایستی معنا شود.    معاون فرهنگی قوه قضائیه تصریح کرد: وقتی صحبت از زیادی ظلم به میان می‌آید به معنی آن نیست که عدلی وجود ندارد اما در این شرایط خط بین حق و باطل تیزتر و افراد از یکدیگر متمایز می‌شوند و هرچه به انتها و زمان فرج نزدیک‌تر می‌شویم، مرزبندی‌ها شفاف‌تر و آشکارتر می‌شوند.‌    صادقی با بیان اینکه انتظار یعنی چشم به راهی گفت: انتظار یعنی نگرانی به معنای حقیقی کلمه، یعنی انسان مهیا و چشم به راه باشد تا کسی از راه برسد، فرجی که اکنون ما به دنبال آن هستیم فرج دنیوی است که البته آن را هم می‌طلبیم.    وی گفت: اگر ما به دنبال فرج واقعی هستیم باید به دنبال فرج دنیوی هم باشیم، باید کاری کنیم که حرکت ما به سمتی باشد که تمام اعمال و فکر و خیال ما در راستای این جهت قرار گیرد، فرج اصلی آن است که خود را به امام زمان نزدیک کنیم.    معاون فرهنگی قوه قضائیه تصریح کرد: کسانی که امام زمانی هستند شب نیمه شعبان را احیا می‌گیرند و به راز و نیاز و دعای فرج می‌پردازند، باید کاری کنیم که فرج بزرگ را با اراده خود به دست بیاوریم که شدنی اما بسیار دشوار است.    صادقی اظهار کرد: باید در ابتدا صلاحیت‌های فردی را پیدا کنیم و سپس باید به دنبال صلاحیت‌های جمعی باشیم، در دستگاه قضایی هم که مشغول هستیم باید کاری کنیم که هرچه بیشتر به فضایی که حضرت می‌خواهند تشریف بیاورند نزدیک شویم.    وی ادامه داد: اگر شما در برخوردی که با مردم دارید بتوانید در مسیر حق و عدل حرکت و احساس اجرای عدالت را در آنها ایجاد کنید بسیار مفید خواهد بود، چراکه در جامعه اکنون احساس عدالت کم است.    معاون فرهنگی قوه قضائیه تاکید کرد: نوع برخورد و رفتار ما گاه به گونه‌ای است که موجب خدشه دار شدن عدالت می‌شود و بیان، رفتار و منش ما گاهی باعث می‌شود تا افراد احساس بی عدالتی کنند.    صادقی یادآور شد: واقعیت امر آن است که وقتی مردم قانع نشوند و احساس بی عدالتی کنند بار دیگر با بیان دیگری تقاضای اعاده دادرسی و طی مسیر می‌کند و نتیجه آن هجوم ده‌ها پرونده می‌شود در حالیگه اگر چند دقیقه این فرد اقناع می‌شد حجم پرونده‌ها کمتر، در زمان صرفه جویی و در مجموع به نفع دستگاه قضایی می‌شد.    وی گفت: ما گوش برای شنیدن و زبان برای اقناع کم داریم، درحالی که گوش شنوا هم به کاهش احساس بی عدالتی کمک بزرگی می‌کند، ما نباید به خودمان حق دهیم که هر طور خواستیم حکم کنیم در حالیکه افراد را قانع نکرده باشیم، به همین خاطر هم علیه ما شایعات و جوسازی‌ها زیاد می‌شود.    صادقی تصریح کرد: اعتماد که پایین بیاد کارکرد اصلی دستگاه قضایی نیز پایین می‌آید از این رو همانطور که عدالت دنبال می‌شود باید با مردم طوری حرف زده و به آنها گوش داده شود که احساس بی عدالتی نکنند، لازم نیست همواره به مردم دستور داده و با خشونت رفتار شود، بلکه باید با آنها همراهی شود.      انتهای پیام ,
دبیرکل ناتو اعلام کرد، وزرای امور خارجه 28 کشور عضو ائتلاف تصمیم گرفته‌اند یک تیم ارزیابی در سریعترین زمان ممکن به عراق اعزام کنند. هدف از این اقدام، آموزش نیروهای امنیتی محلی عنوان شده است.  به گزارش خبرگزاری دانشجویان ایران (ایسنا)، به نقل از پایگاه خبری حریت، این اقدام ناتو در پی درخواست حیدر العبادی، نخست‌وزیر عراق با هدف گسترش برنامه آموزشی ناتو در کشورش صورت گرفته است.    وزرای خارجه عضو ناتو همچنین درباره چگونگی حمایت از ائتلاف جهانی برای مبارزه با داعش از جمله شامل هواپیماهای شناسایی آواکس بحث و رایزنی کردند.  عملیات ناتو در عراق پس از عملیات‌های آن در افغانستان و سومالی انجام می‌شود. وزرای خارجه ناتو همچنین روز جمعه عملیات اصلی آموزش و حمایت در افغانستان را تمدید کردند و به گفته آنها، این کشور هنوز با چالش‌های امنیتی جدی مواجه است.  ینس استولتنبرگ، دبیرکل ناتو گفت: نیروهای امنیتی افغان در مقابل شبه‌نظامیان طالبان عملکرد خوبی دارند و علت آن برنامه آموزشی نظامی کنونی است که از سال 2015 آغاز شده است.  جان کری، وزیر امور خارجه آمریکا پیش از برگزاری نشست وزرای خارجه کشورهای عضو ناتو طی روز پنجشنبه در بروکسل گفته بود من بر تعهد آمریکا برای حفظ 9800 سرباز در افغانستان در سال جاری میلادی و همچنین حضور 5500 سرباز در سال بعد از آن شامل 3400 سرباز برای انجام مسئولیتهای ناتو تاکید می کنم.  از سوی دیگر آلمان تاکید دارد که ناتو نشستی را با روسیه پیش از نشست آتی ائتلاف مذکور در ورشو برگزار کند. این در حالی است که ناتو همچنان نگرانی مسکو درباره توسعه و تقویت نظامی در اروپا را نادیده می‌گیرد.    استولتنبرگ هم گفت که توافق گسترده‌ای درباره اینکه ناتو باید نشست جدید شورای ناتو – روسیه را پیش از نشست آتی در ژوئیه برگزار کند، وجود دارد.    انتهای پیام ,
اصغر فرهادی همزمان با رونمایی فیلمش در جشنواره‌ی فیلم کن ،درباره‌ی فیلم‌سازی‌اش و ارتباط فیلم جدیدش با نمایشنامه‌ی آرتور میلر سخن گفت.      به گزارش خبرگزاری دانشجویان ایران (ایسنا)، اصغر فرهادی با هفتمین فیلم بلند سینمایی‌اش فروشنده، برای دومین بار شانس خود را برای کسب جایزه نخل طلای بهترین فیلم جشنواره کن می‌آزماید.    در زیر مصاحبه فرهادی با سایت رسمی جشنواره کن را می‌خوانیم:       **پس از ساخت فیلم گذشته در فرانسه و به زبان فرانسوی، چرا برای ساخت فیلم فروشنده به تهران بازگشتید؟     زمانی که ساخت فیلم گذشته را به پایان بردم، کار روی داستانی را شروع کردم که در اسپانیا روی می‌دهد. لوکیشن‌ها را انتخاب کردیم و متن کامل فیلمنامه را بدون دیالوگ نوشتم. در مورد این پروژه با تهیه‌کنندگان و بازیگران اصلی صحبت کردیم اما جمع کردن کل تیم سازنده فیلم به یک سال زمان نیاز داشت و من نیز خوشحال شدم که می‌توانم در این فرصت، فیلمی در ایران بسازم. خیلی راحت نبودم دو فیلم پشت سر هم در خارج از ایران بسازم و از ساخت فیلم در کشورم فاصله بگیرم اما حالا همه چیز خوب است و من به پروژه فیلمم در اسپانیا خواهم پرداخت.       **ایده ساخت فیلم جدیدتان چگونه شکل گرفت؟   مدتی بود از داستان ساده‌ای که در ته ذهنم بود یادداشت‌برداری می‌کردم و زمانی که فرصت ساخت فیلم در ایران مهیا شد، تمام یادداشت‌هایی را که در طول مدت یک سال نوشته بودم را جمع کردم. همیشه دوست داشتم فیلمی بسازم که در دنیای تئاتر روی می‌دهد. زمانی که جوان‌تر بودن تئاتر کار می‌کردم و این برای من خیلی بامعنا بود. داستان برای محیط تئاتر ایده‌آل است بنابراین شروع به نوشتن سناریویی درباره بازیگران یک نمایش کردم.              **فروشنده را چگونه توصیف می‌کنید؟ آیا این یک داستان درباره انتقام یا شرافت از دست رفته است؟     برایم واقعا دشوار است که بخواهم فروشنده را توصیف یا خلاصه کنم و حتی بگویم این داستان شخصا برای من چه معنایی دارد. همه چیز بستگی به چهارچوب ذهنی خاص مخاطب دارد؛ اگر به فیلم به عنوان یک تفسیر اجتماعی نگاه کنید، این عناصر را به خاطر می‌آورید، شاید فرد دیگری آن را به عنوان یک داستان اخلاقی و یا از زاویه دیدی کاملا متفاوت ببیند. آنچه می‌توانم بگویم این است که این فیلم یک بار دیگر به پیچیدگی‌های روابط انسانی بویژه درون خانواده می‌پردازد.       **در آغاز فیلم، عماد و رعنا یک زوج معمولی هستند، آیا این دو شخصیت نمونه‌ای از ایرانی‌های متعلق به قشر متوسط جامعه هستند؟     عماد و رعنا یک زوج طبقه متوسط ایرانی هستند و نمی‌توان گفت آنها نماینده اکثریت زوج‌ها در این طبقه اجتماعی هستند. این شخصیت‌ها تنها به گونه‌ای خلق شده‌اند که مخاطب فکر نکند که آنها با بسیاری از افرادی که اطرافشان زندگی می‌کنند متفاوت هستند. آنها یک زوج معمولی با ویژگی‌های خودشان هستند اما خود را در شرایطی می‌یابند که ابعاد غیرمنتظره‌ای از شخصیت‌شان آشکار می‌شود.         **عنوان اصلی فیلم یادآور نمایشنامه نوشته آرتور میلر است که عماد و رعنا در حال تمرین کردن ان با دوستانشان هستند. چرا این نمایشنامه را انتخاب کردید؟     زمانی که دانشجو بودم مرگ فروشنده را خواندم و بسیار تحت تاثیر آن قرار گرفتم، احتمالا به دلیل آن‌ چه درباره روابط انسانی می‌گوید. این نمایشنامه بسیار غنی است که امکان چندین خوانش متفاوت از آن را ممکن می‌سازد. مهمترین بُِعد آن نقد اجتماعی از دوره‌ای از تاریخ است، زمانی که تغییر ناگهانی آمریکای شهری موجب نابودی یک طبقه اجتماعی شد. مردمی که نتوانستند خود را این تغییر سریع وفق دهند، خُرد شدند. از این نقطه نظر، این نمایشنامه با شرایط کنونی کشورم بسیار مشابه است. چیزها با سرعت سرسام‌آوری در حال تغییر هستند.           یکی دیگر از ابعاد این نمایشنامه، پیچیدگی روابط اجتماعی درون خانواده و بویژه زوج متشکل از فروشنده و لیندا است. این فیلم علاوه بر جذابیت عاطفی، بسیار تکان‌دهنده است و مخاطب را به تفکر درباره پرسش‌های ظریفی وامی‌دارد. زمانی که تصمیم گرفتم بازیگران اصلی فیلم متعلق به یک گروه تئاتر باشند، اثر آرتور میلر خیلی برایم جذاب بنظر رسید تا جایی که به من اجازه داد رابطه‌ای موازی میان آن و زندگی شخصی زوج درون فیلم ایجاد کنم. عماد و رعنا روی صحنه تئاتر در نقش مرد فروشنده و لیندا بازی می‌کنند و در زندگی شخصی نیز بدون آن که متوجه باشند با مرد فروشنده و همسرش مواجه می‌شوند و باید برای سرنوشت آن تصمیم بگیرند.         **شما از طریق تراس آپارتمان جدید شخصیت‌ها در فیلم چشم اندازی از توسعه آشفته تهران ارائه داده‌اید، آیا این چشم انداز شخصی شما از شهری است که در آن کار و زندگی می‌کنید؟     تهران امروز خیلی شبیه به نیویورکی است که میلر در ابتدای نمایشنامه توصیف می‌کند؛ شهری که چهره آن به سرعت در حال تغییر است و هر چیز قدیمی را نابود می‌کند، باغ‌ها و گلزارها جای خود را به برج‌ها می‌دهند. این دقیقا همان محیطی است که فروشنده در آن زندگی می‌کند و یک رابطه موازی دیگر میان نمایشنامه و فیلم است. تهران به سرعت و به شکلی دیوانه‌وار، آنارشیستی و غیرمنطقی در حال تغییر است. زمانی که فیلمی روایتگر داستان یک خانواده است، مسلما خانه نقش مهمی ایفا می‌کند. موضوعی که پیش از این در دیگر آثارم نیز توجه کردم، این بار هم خانه و شهر نقش اساسی در فیلم دارند.      انتهای پیام   ,
آمازون، سامسونگ، گوگل، اپل و مایکروسافت در حال حاضر دارای پنج مورد از بهترین تبلت‌های بازار هستند.    به گزارش ایسنا، نسل جدید رایانه‌های همراه قدرتمند هستند و قادرند از عهده نیازهایی از جمله کار و بازی برآیند و در گزارش وب‌سایت گاردین، پنج مورد از بهترین تبلت‌های موجود در بازار به همراه ویژگی‌هایشان آمده است.     آمازون فایر، با قیمت 50 یورو       تبلت آمازون     تبلت آمازون فایر یک آیپد نیست و تلاش هم نمی‌کند که باشد. این تبلت با سیستم عامل اندروید اجرا می‌شود البته نه اندروید گوگل و بنابراین اپلیکیشن‌های گوگل و یا پلی‌استور در آن اجرا نمی‌شود.  در عوض این تبلت به اپلیکیشن‌ها و خدمات متعدد آمازون از جمله رسانه، کتاب و موزیک ‌دسترسی دارد، همین‌طور اپلیکیشن‌های خرید و تبلیغات بر روی صفحه (که حذف کردنشان 10 یورو هزینه دارد).    این تبلت تنها با یک گیگابایت رم راه‌اندازی می‌شود، بنابراین با اجرای اپلیکیشن‌های متعدد و یا بازی‌هایی با گرافیک فشرده می‌تواند به چالش کشیده شود.    با وجود صفحه لمسی تنها 17.7 سانتی‌متری (هفت اینچی) این تبلت تقریبا سنگین است و صفحه‌ای با وضوح تصویر نسبتا پایین، دوربین‌های نسبتا ضعیف و تنها یک بلندگو دارد. همچنین یک کارت حافظه میکرو اس‌دی برای ذخیره‌سازی بیشتر وجود دارد و در نهایت آمازون فایر OS 5 برای تامین نیازهای پایه‌ای تبلت تقریبا مناسب است.     سامسونگ گلکسی S2 8.0 Tab، با قیمت 295 تا 370 یورو       تبلت سامسونگ گلکسی     سامسونگ گلکسی Tab S2 صفحه 20.3 سانتی‌متری (هشت اینچی) دارد که البته نسخه 24.6 سانتی‌متری آن هم موجود است.    گلکسی Tab S2 همچنین یکی از باریک‌ترین و سبک‌ترین تبلت‌های اندرویدی موجود است که خواندن از روی صفحه را مطبوع می‌کند. پردازنده معقول، رم سه گیگابایتی و حافظه 32 گیگابایتی به علاوه کارت میکرواس‌دی به این معناست که دست شما در عملکرد باز است.    اسکنر اثر انگشت در جلوی تبلت، باز کردن قفل را آسان می‌کند، در حالی که دوربین‌های مناسب در پشت و جلویی تبلت در صورت لزوم و در شرایطی که گوشی هوشمندتان در دسترس نیست، کارتان را راه می‌اندازد.    سامسونگ اندروید گوگل را اجرا می‌کند که اخیرا به آخرین نسخه 6.0.1 مارشمالو به‌روز شده است و شما می‌توانید تمامی اپلیکیشن‌ها و بازی‌ها را از طریق گوگل پلی‌استور دانلود کنید.     گوگل Pixel C، با قیمت 399 تا 479 یورو       تبلت گوگل     اولین تبلت اندرویدی گوگل با برند خودش، با بدنه تمام آلومینیومی که آن را از بسیاری تبلت‌های دیگر متمایز می‌کند، صفحه درخشان و بلندگوهای استریو مسلما از بهترین‌هاست. این تبلت همچنین آخرین نسخه اندروید را اجرا می‌کند و ضمانت شده که به‌روزرسانی‌ها را سریع‌تر از هر وسیله دیگر دریافت کند.    این تبلت دارای USB-C هم برای شارژ و هم برای انتقال اطلاعات است، باتری‌ای دارد که تقریبا همه روز می‌ماند و پردازنده‌ای دارد که می‌تواند تقریبا از پس هر کاری که می‌خواهید انجام دهید برآید.    دوربین‌های جلو و پشت برای یک تبلت مناسب هستند، در حالی که می‌توانید هر یک از حافظه‌های 32 یا 64 گیگابایتی را انتخاب کنید، اما کارت حافظه میکرو‌اس‌دی برای اضافه کردن به این تبلت وجود ندارد.    گوگل Pixel C همچنین فاقد اسکنر اثر انگشت است. یک صفحه کلید اختیاری (با قیمت 120 یورو) می‌تواند به صورت مغناطیسی به پشت این تبلت اضافه شود و آن را به یک لپتاپ اندرویدی تبدیل کند.     اپل iPad Pro، با قیمت 499 تا 1019 یورو       اپل آیپد پرو     آخرین تبلت اپل، آیپد پرو در دو اندازه 24.6 سانتی‌متری (9.7 اینچ) و 32.8 سانتی‌متری (12.9 اینچ) آمده است. هر دوی آنها پردازنده و حافظه ذخیره‌سازی یکسانی دارند، در حالی که آیپد بزرگتر رم دو برابر به اندازه چهار گیگابایت دارد.    هر دوی تبلت‌ها مسلما از قدرتمندترین تبلت‌ها در بازار هستند، مثل آیفون‌ها و یا آیپدهای قبلی، سیستم عامل iOS گوشی موبایل در آنها اجرا می‌شود. هر دوی آیپدپروها در حدود یک روز باتری، صفحه‌های عالی، بدنه‌های آلومینیومی دارند و از پورت اتصال هوشمند جدید اپل برای اتصال اختیاری صفحه کلید برخوردار هستند.    آیپد پروی بزرگتر، بهترین تبلت صفحه بزرگ است، اما به اندازه تبلت‌های کوچک‌تر سبک و قابل حمل نیست.     مایکروسافت Surface Pro 4، با قیمت 749 تا 1799 یورو       تبلت مایکروسافت سرفیس     اگر شما احتیاج به یک کامپیوتر کامل در یک تبلت دارید، سرفیس Pro 4 نقطه اوج تبلت‌های ویندوز 10 است. برخلاف تبلت‌های iOS یا اندرویدی، Surface Pro 4 می‌تواند هم اپلیکشین‌های تبلت و هم اپلیکیشن‌های کامل ویندوز دسکتاپ را اجرا کند.    این تبلت یک صفحه عالی با وضوح تصویر بالا، بلندگوهای استریو و یک باتری 9 ساعته برای مصرف رسانه‌ها و همچنین صفحه کلید اختیاری دارد و از مجموعه‌ای کامل از نرم‌افزارهای ویندوز و نیز پردازنده‌های تمام‌هسته‌ای اینتل برای مدیریت کردن بیشترین کاری که شما ممکن است با یک لپ تاپ قدرتمند انجام دهید، برخوردار است.    سرفیس Pro 4، 786 گرم وزن دارد، بنابراین به عنوان یک تبلت خیلی سبک نیست، اما برای کامپیوتر شخصی بودن بسیار سبک است.    انتهای پیام   ,
بازیکنان تیم فوتبال پرسپولیس از دوشنبه برای پیگیری قرارداد فصل بعد به باشگاه مراجعه می‌کنند.    به گزارش ایسنا، بازیکنان تیم فوتبال پرسپولیس از دوشنبه با حضور در باشگاه طلب‌های باقی مانده از فصل گذشته را تسویه می‌کنند. آن‌ها همچنین وضعیت مالیات خود را روشن می‌کنند تا برای سفرهای برون مرزی با تیم ملی و پرسپولیس مشکلی نداشته باشند.    بازیکنان پرسپولیس همچنین از دوشنبه درباره قراردادهای فصل آینده خود با باشگاه مذاکره می‌کنند.    علیرضا بیرانوند،‌ دروازه‌بانی که برای فصل آینده با پرسپولیس قرارداد داخلی امضا کرده بود امروز (شنبه) به کمیته اخلاق فدراسیون فوتبال می‌رود تا درباره فایل صوتی جنجالی که از او پخش شده توضیح دهد.    وحید امیری، بازیکن تیم فوتبال نفت تهران، فردا (یکشنبه) به تهران می‌آید تا در اردوی تیم ملی شرکت کند. گفته می‌شود او همچنین برای صحبت‌های اولیه به باشگاه پرسپولیس خواهد رفت.    در قرارداد کادر فنی پرسپولیس بندی وجود دارد که بر اساس آن، اعضای کادر فنی برای ماندن در پرسپولیس برای فصل بعدی، درصدی به قراردادشان اضافه می‌شود. باشگاه پرسپولیس با تایید وجود این بند، خبر مربوط به 15 درصد بودن افزایش حقوق کادر فنی را تکذیب کرده است.    خانواده مرحوم هادی نوروزی در روزهای اخیر مرتب پیگیر مطالبات کاپیتان فقید پرسپولیس بوده‌اند. باشگاه قول‌های شفاهی به خانواده نوروزی داده است.        انتهای پیام   ,
معاون فرهنگی و امور جوانان اداره کل ورزش و جوانان استان سیستان و بلوچستان با بیان اینکه امسال تلاش می‌کنیم همه ظرفیت‌های استان را برای کارآفرینی جوانان به منظور تحقق اقتصاد مقاومتی شناسایی کنیم گفت: معرفی توانمندی‌های استان در زمینه گردشگری به سایر بخش‌های کشور از جمله برنامه‌های ما در سال جاری است در این جهت سازمان‌های مردم نهاد جوانان اقدامات خوبی می‌توانند انجام ‌دهند.   علیرضا کلانتری در گفت و گو با خبرنگار سرویس جوانان خبرگزاری دانشجویان ایران (ایسنا)، افزود: تلاش می‌کنیم در سال جاری در زمینه گام برداشتن در جهت عملیاتی سازی اقتصاد مقاومتی تهدیدها را تبدیل به فرصت کنیم؛ به عنوان نمونه خیلی از افراد به مرزها به عنوان یک تهدید می‌نگرند در حالی که یک فرصت است.    معاون فرهنگی و امور جوانان اداره کل ورزش وجوانان استان سیستان و بلوچستان افزود: هر سمنی در سال جاری موظف شده طرحی در حوزه کاری خود در زمینه گردشگری ارائه کند، به عنوان مثال یکی از سمن‌های علمی پژوهشی قرار است همایشی ملی در بهمن ماه در حوزه گردشگری برگزار کند و پیش‌بینی می‌شود حدود 400 مقاله به این جشنواره ارائه ‌شود.    وی اسطوره‌سازی و الگوسازی در زمینه کارآفرینی را یکی دیگر از برنامه‌ها برای توسعه کارآفرینی ذکر و اظهارکرد: برخی افراد موفق استان بنا به دلایلی از سیستان و بلوچستان مهاجرت کرده‌اند. قصد داریم برای آنان برنامه‌هایی را برگزار کنیم و تا حد امکان آن‌ها را به استان بازگردانیم یا بخشی از سرمایه‌هایشان را در استان برای جوانان مورد استفاده یا از آنان بخواهیم بخشی از تجربه‌های خود را به عنوان کارآفرین موفق در اختیار ما قرار دهند.    معاون فرهنگی و امور جوانان اداره کل ورزش وجوانان استان سیستان و بلوچستان با بیان اینکه بیشتر فعالیت‌های ما در حوزه کارآفرینی 6 ماهه دوم به نتیجه می‌رسد،گفت: ما با صندوق کارآفرینی امید نشست‌های خوبی داشته‌ایم. قرار است این صندوق در زمینه اعطای وام در حوزه کارآفرینی به جوانان فعالیت کند. بر اساس لیست ارائه شده از سوی این صندوق به 14 نفر وام داده‌اند و جوانان با دریافت این وام‌ها در زمینه کارآفرینی به موفقیت‌هایی دست یافته‌اند. به عنوان نمونه یکی از جوانان در حوزه سفال کارآفرینی می‌کند و علاوه بر استان سیستان و بلوچستان در یزد و اصفهان و تهران هم نمایندگی دارد.    کلانتری در پایان اظهارکرد:‌ با بسیج سازندگی در سپاه نشست‌های خوبی داشتیم و قرار است از اعتبار 23 میلیارد تومانی خود بخشی را برای حمایت از طرح‌های کارآفرینی سمن‌ها اختصاص دهند. کارآفرینی در زمینه دام و طیور نیز باعث تحول اقتصاد محلی شده و کمک به ماندگاری مردم در استان شده است.    انتهای پیام   ,
بعد از ماجرای توقیف دو میلیارد دلار از دارایی بانک مرکزی که در قالب خرید اوراق قرضه توسط دولت آمریکا بلوکه شد، دنبال مقصر ماجرا گشتن و اینکه دقیقا در چه دوره‌ای اتفاق افتاده بیش از هر جریانی و جنبه ای دیگر از آن این روزها نمود دارد. جایی که جدای از دولت‌ها، تاکنون حدود پنج رئیس کل بانک مرکزی از زمان آغاز خرید و فروش اوراق در حوزه بین‌الملل تا توقیف این دارایی حضور داشته‌اند؛ از نوربخش تا بهمنی.    به گزارش خبرنگار ایسنا، ماجرا از صدور حکم دیوان عالی آمریکا در ابتدای اردیبهشت ماه امسال، مبنی بر پرداخت دو میلیارد دلار از دارایی‌های مسدود شده ایران برای پرداخت غرامت به خانواده‌های آمریکایی کشته شده در حملات سال 1983، آغاز شد.    وزارت خارجه آمریکا به دنبال اصلاح قانون مصونیت دولت‌های خارجی مصوب کرد تا اشخاص آمریکایی آسیب دیده از حملات تروریستی در هر جای دنیا و یا بازماندگان آنها می‌توانند در محاکم آمریکا علیه دولت هایی که حامی عملیات تروریستی هستند شکایت کنند. اما دولت ایران که معتقد بود بر اساس اصل برابری حاکمیت‌ها و مصونیت دولت‌ها در حقوق بین الملل، محاکم داخلی یک دولت نباید مجاز به رسیدگی به دعاوی مطروحه علیه دولت‌های خارجی باشند، سیاست خود در قبال اینگونه دعاوی را به رسمیت نشناختن این رویه و عدم شرکت در محاکم قرار داد.  با این حال یکی از این دعاوی تحت عنوان پرونده پترسون، مربوط به انفجاری بود که در سال 1983 در لبنان اتفاق افتاد و طی آن مقر تفنگداران دریایی آمریکا در لبنان مورد حمله قرار گرفت و حدود 240 نفر از تفنگداران آمریکایی در آن کشته شدند. بازماندگان این اشخاص، در سال 2003 موفق به دریافت رأیی از دادگاهی در آمریکا شدند که ایران به پرداخت حدود دو میلیارد دلار آمریکا به خواهان‌ها محکوم شد.    اما ماجرای اصلی اینجاست که اشخاصی که در پرونده ها، موفق به تحصیل رأی علیه دولت ایران شده بودند، در مرحله بعد به دنبال پیدا کردن دارایی هایی از نهادهای ایرانی بودند تا بتوانند غرامت خود را دریافت کنند که البته با توجه روابط مالی و اقتصادی ایران و آمریکا عملا از سال 1979 قطع شده بود و ایران دارایی خاصی در قلمروی آمریکا نداشت که از محل آن بتوان آرا را اجرا کرد، بنابراین جهت گیری به سمت توقیف دارایی های خارجی ایران رفت.    در این بین یکی از دارایی‌های هدف، اوراق بهادار دلاری بود که بانک مرکزی ایران در سالهای گذشته خریداری کرده بود. این در حالی است که ایالات متحده آمریکا نیز بدون توجه به موازین بین المللی و در اقدامی بی سابقه با صدور آرای غیابی، اقدام به توقیف اوراق بهادار بانک مرکزی کرد. این توقیف در حالی انجام می شود که در سال 1387 مجددا قانون ممنوعیت مبادلات دلاری با ایران برقرار شد و بانک‌های آمریکایی از نقل و انتقال وجوه دلاری و تبادلات دلاری با ایران منع شدند و کارشناسان نسبت به این موضوع هشدار داده بودند.    به هر حال با رای اخیر دیوان عالی آمریکا و توقیف این دو میلیارد دلار، مدتی است که فضای سیاسی و اقتصادی کشور تحت تاثیر واکنش های متفاوتی قرار دارد. دولت که معتقد است سهل انگاری دولت گذشته موجبات این تضییع حقوق ایران را فراهم آورده و از سویی دیگر دولت گذشته نیز در واکنش‌هایی این موضوع را چندان نپذیرفته و حتی دولت ‌های قبل را نیز عامل این ماجرا می داند.    در حالی بر اساس اعلام مدیران سابق بانک مرکزی، خرید و فروش اوراق قرضه در حوزه بین الملل از سوی ایران از سال 1375 آغاز شده که بررسی دوره‌های بانک مرکزی در این بازه زمانی حدود 12 ساله تا سال 1387 حاکی از رفت و آمد حدود شش رئیس کل است.    گر چه تاکنون زمان دقیقی از انعقاد قراردادی که به خرید این اوراق مرتبط است اعلام نشده و عوامل اصلی آن مشخص نیستند، ولی از سال 1375 که آغاز معاملات اوراق قرضه توسط بانک مرکزی ایران است، حدود دوسال مربوط به دولت ششم و زمان ریاست جمهوری هاشمی رفسنجانی و ریاست محسن نوربخش در بانک مرکزی است که در ادامه و در دولت هفتم و هشتم نیز ریاست نوربخش تا سال 1382 در بانک مرکزی ادامه دارد تا اینکه با فوت وی، برای مدتی کوتاه محمد جواد وهاجی جایگزین او می شود.    اما در سال 1382، ابراهیم شیبانی در اواخر دولت هشتم به ریاست بانک مرکزی منصوب می شود. وی حدود چهار سال در بانک مرکزی ماند اما به دلیل اختلاف نظرهایی که با دولت وجود داشت ترجیح به ترک بانک مرکزی داد و بعد از سه بار استعفا، در نهایت با موافقت محمود احمدی نژاد از این بانک رفت.    دو رئیس کل دیگر نیز بعد از شیبانی به بانک مرکزی رفتند. افرادی که در فاصله سالهای 1386 تا 1392 حضور داشته و دوره بین 1386 یعنی زمان آغاز تحریم‌ها و توقیف دارایی‌های ایران حضور داشته اند.طهماسب مظاهری که در اواخر تابستان 1386 به مدتی کمتر از یکسال به ریاست بانک مرکزی رسید و با رفتن وی محمود بهمنی جایگزین شد. هر دو رئیس کلی که البته در اظهارات اخیر خود مسئولیت این موضوع را نپذیرفته و اعلام کرده‌اند که خرید اوراق در گذشته اتفاق افتاده است.    به هر صورت قرار است بر اساس اعلام رئیس جمهور با تشکیل کمیته بررسی فرایند توقیف این دو میلیارد دلار، به زودی گزارش مبسوطی از این جریان منتشر شود که می‌تواند حاوی اطلاعات تازه‌ای از پشت پرده ماجرای خرید اوراق در شرایط خاص باشد.    انتهای پیام   ,
درپی انتشار خبر شکنجه یک زن طی 21 روز در مشهد، شهیندخت مولاوردی به مدیرکل امور زنان و خانواده استان دستور پیگیری وضعیت این زن را داد.  به گزارش سرویس زنان خبرگزاری دانشجویان ایران(ایسنا)، معاون رییس جمهوردر امور زنان و خانواده در کانال خبری خود در تلگرام نوشت: تنها یک روز بعد از روز پدر با این خبر هولناک و باور نکردنی مواجه می‌شویم. بلافاصله لینک خبر را به اطلاع مدیر کل امور زنان و خانواده استان مربوطه می رسانم و در جواب در جریان پیگیریهای انجام شده قرار می گیرم.  مطالعه گزارش ارسالی که توسط خبرنگار اجتماعی ایسنا تنظیم شده است را به دلیل شدت و وسعت خشونت اعمال شده علیه اعظم و دو دخترش در ٢١ روز، فقط تا نیمه آن می توانم ادامه دهم و به دنبال علت این همه سبعیت غیرعادی سریع گزارش را مرور می کنم و به آنچه که حدس می زدم می رسم: اعتیاد این بلای خانمانسوز !  انتهای پیام   ,
طبیعتا زندگی در خوابگاه آسان نیست و مشکلات خاص خود را دارد. در خوابگاه هر کسی ساز خود را می‌زند. این شرایط برای دانشجویان به خصوص دانشجویان رشته‌های پزشکی که دست کم باید 7 سال از بهترین دوران عمر خود را در آن سپری کنند کمی دشوار است اما سختی این زندگی‌های جمعی زمانی دوچندان  می‌شود که امکانات رفاهی خوابگاه محدود و پاسخگوی نیاز دانشجویان نباشد.    به گزارش خبرنگار دانشگاهی ایسنا، به بهانه هفته خوابگاه‌ها و جهت آشنایی بیشتر با شرایط زندگی دانشجویی سری به دو خوابگاه واقع در شمال تهران زدیم تا از نزدیک در جریان زندگی دانشجویان علوم پزشکی قرار بگیریم.     **برش اول**     خوابگاه دخترانه الزهرا با ظرفیت 1000 نفر و چهار بلوک مجزا محل اسکان دانشجویانی است که آرزوها در سر دارند، کسانی که برای قبول شدن در یکی از رشته‌های پزشکی شب بیداری‌ها کشیده و با کسب رتبه‌های برتر، برای ادامه تحصیل دوری خانواده، دوستان و آشنایان را به جان خریده‌اند.    وارد محوطه خوابگاه الزهرا که می‌شویم در نگاه اول بلوک‌های بسیار قدیمی با قدمتی بیش از 25 سال را می‌بینیم که اطراف آن، کارگران مشغول ساخت و ساز مکان‌های جدیدی برای خوابگاه هستند، ظاهرا دانشجویان این خوابگاه در آینده نزدیک صاحب انباری برای قرار دادن وسایل اضافی، ‌آشپزخانه مرکزی جهت توزیع غذا بین خوابگاه‌های دیگر و سالن ورزش همگانی خواهند شد.    آثار گچ و سیمان در راهروی ورودی بلوک 2 دیده می‌شود. ساختمانی با راهروهای بسیار باریک که در هر نیم بلوک 6 اتاق تنگ تقریبا 9 متری با مجموع 18 نفر جمعیت وجود دارد که در انتهای هر نیم راهرو دو حمام و دو دستشویی قرار گرفته است.    با هماهنگی سرپرست خوابگاه که ما را در تهیه گزارش همراهی می‌کند با دانشجویان چند اتاق وارد گفت‌وگو می‌شویم. دانشجویانی که گویا گلایه‌های مشترکی از وضعیت نامناسب ساختمان و نبود امکانات دارند. فضای کوچک اتاق‌ها، محدود‌بودن و خرابی سرویس‌های بهداشتی، نبود وضعیت بهداشتی مناسب، وجود حشرات موذی در راهرو و اتاق‌ها، کوچک بودن یخچال‌ها، سرعت پایین اینترنت، خرابی قفل در اتاق‌ها و سرویس‌های بهداشتی و... از دغدغه‌های مشترک دانشجویان ساکن در این خوابگاه است.     تصویر رویایی از زندگی خوابگاهی   زهرا، دانشجوی رشته پزشکی که از زندگی جمعی و خوابگاهی خسته شده است می‌گوید: قبل از ورود به دانشگاه، استقلال از خانواده و زندگی با هم‌سن و سالان، تصوری رویایی از زندگی خوابگاهی در ذهنم ایجاد کرده بود اما با ورود به دانشگاه و اقامت در خوابگاه با افرادی از فرهنگ‌ها، شخصیت‌های مختلف و زندگی در اتاق‌های کوچک با حداقل امکانات رفاهی و تفریحی، کافی بود تا همه آنچه را که در ذهنم داشتم نابود شود.    وی می‌گوید: گاهی اوقات به فکر انتقال به دانشگاه شهرم می‌افتم اما اسم دانشگاه شهید بهشتی برای من دلگرمی بزرگی است که برای پزشک شدن این مشقت‌ها را تحمل کنم. البته دوستان ترم بالایی همیشه می‌گویند بعد از مدتی به زندگی در این شرایط عادت می‌کنم، به طوری که در پایان دوران تحصیل جدا شدن از دوستان و هم اتاقی‌ها غم بزرگی می‌شود.    این دانشجوی 25 ساله ادامه می ‌دهد: هماهنگ شدن با سلایق گوناگون در فضای متراکم خوابگاهی کار بسیار دشواری است، اما با این وجود برخی دانشجویان در همان ترم اول به شرایط عادت می‌کنند روحیه انعطاف‌پذیری و سازگاری بالایی دارند.    الهام، دانشجوی رشته پروتزهای دندانی ساکن این بلوک از فضای کوچک اتاق‌ها انتقاد می‌کند و می‌گوید: فضای اتاق‌ها به اندازه‌ای کوچک است که سه نفری با حالت ایستاده نمی‌توانیم نماز بخوانیم. حتی در برخی اتاق‌ها چهار نفر نیز زندگی می‌کنند. از طرف دیگر فاصله بین اتاق‌های دیگر کمتر از نیم متر است. این خوابگاه به هیچ عنوان برای اسکان دانشجویان مناسب نیست. ای کاش به جای بازسازی، ساخت و سازهایی که صورت می‌گیرد محل خوابگاه را تغییر می‌دادند.     جای خالی آب سردکن در راهروها   وی ادامه می‌دهد: امکاناتی که در اختیار دانشجویان قرار داده می‌شود جوابگوی نیازها نیست. مثلا خوب بود داخل راهروهای حداقل یک دستگاه آب سردکن نصب می‌کردند. یخچال‌های داخل اتاق‌ها به اندازه‌ای کوچک هستند که دانشجویان نمی‌توانند مواد غذایی خود را در آن جا دهند.     کیفیت نامناسب غذاهای خوابگاهی   این دانشجوی اهل میانه یادآور می‌شود: یکی دیگر از مشکلات این خوابگاه عدم نظارت بر کیفیت غذاهای توزیع شده است. اگر چه من حساسیتی به این موضوع ندارم اما بسیاری از دانشجویان نمی‌توانند غذای خوابگاه را استفاده کنند و مجبور به آشپزی می‌شوند. بنابراین در زمان صرف غذا، صف‌های طولانی را در آشپزخانه خوابگاه شاهدیم که منتظر خالی شدن اجاق گاز هستند. چرا که برای هر 6 اتاق، دو اجاق گاز در نظر گرفته شده که برخی از شعله‌های آن نیز خراب شده‌اند. دانشجویان مجبور هستند سریع غذای ساده درست کنند تا نوبت به دوستان دیگر نیز برسد.     انتظار از دانشگاه شهید بهشتی بیشتر بود   یک دانشجوی دیگر اهل ساری ساکن خوابگاه می‌گوید: تمامی دانشجویانی که در این بلوک‌ها ساکن هستند رتبه‌های قبولی آنها یک، دو و در نهایت سه رقمی است بنابراین انتظار نداشتیم دانشگاه علوم پزشکی شهید بهشتی چنین خوابگاه‌هایی را در اختیار ما قرار دهد. داخل هر اتاق 9 متری حداقل سه نفر زندگی می‌کنند. تخت‌های بسیاری از این فضا را نیز اشغال کرده‌اند. سه نفر باید در زمین یک و نیم متری زندگی کنند و این میزان فضا با سرانه‌ای که مسئولان آن را 10 متر برای هر دانشجو اعلام می‌کنند هیچ تناسبی ندارد.     قوانین سختگیرانه ورود و خروج   این دانشجو که رتبه قبولی او در کنکور 13 است ادامه می‌دهد: قوانین و مقررات ورود و خروج به خوابگاه خیلی سختگیرانه است. دانشجویان موظف هستند تا ساعت 8:30 دقیقه شب در خوابگاه حاضر باشند. این ساعت با توجه به ترافیک و برخی مسایلی که وجود دارد مناسب نیست و اگر دانشجویی به دلایلی در ساعت مقرر حاضر نشود، طبق مقررات خوابگاه همان شب خانواده دانشجو در جریان قرار می‌گیرند و این امر گاهی موجب نگرانی آنها می‌شود. با این شرایط گاهی وقت‌ها فکر می‌کنیم در کانون اصلاح و تربیت هستیم.     سمپاشی‌هایی که دیگر اثرگذار نیست   وی همچنین با بیان اینکه خوابگاه از نظر بهداشتی در شرایط مطلوبی قرار ندارد می‌افزاید: در این زمینه قبل از اینکه من چیزی بگویم شما می‌توانید با نگاهی کوتاه به محیط در خصوص آن قضاوت کنید. باید بگویم دیگر زندگی با حشراتی مانند سوسک و موش دراین بلوک برای ما عادی شده است. اگر چه مسئولان به محض اطلاع، خوابگاه را سمپاشی می‌کنند اما گویی مشکل با این راهکارها قابل رفع نیست و شما اگر نگاهی به راهرو داشته باشید به راحتی سوراخ موش را می‌بینید.       **برش دوم**     به گزارش ایسنا؛ در ادامه سری به یکی دیگر از خوابگاه‌های دخترانه که در اوین منطقه شمال تهران واقع شده است زدیم. اگر چه برخی ناهماهنگی‌های مسئولان دلسردمان می‌کند و تصمیم می‌گیریم قید تهیه گزارش را بزنیم اما در نهایت همه شرایط برای حضور در خوابگاه دخترانه فاطمه الزهرا یا همان شهران به عنوان یکی از بزرگترین خوابگاه‌های دانشگاه علوم پزشکی بهزیستی و توانبخشی فراهم می‌شود.    دکتر ابراهیمی مدیرکل امور دانشجویی به همراه برخی مسئولان خوابگاه ما را در تهیه گزارش همراهی می‌کنند.    خوابگاه شهران با ظرفیت اسکان 700 دانشجو در 8 طبقه و قدمت چهار ساله ظاهری کاملا متفاوت‌تری از خوابگاه‌های دیگر دارد. با ورود به این مجتمع اولین چیزی که جلب توجه می‌کند بنر بزرگی است که بر روی آن منشور اخلاقی دانشجویان درج شده است. فضای کلی خوابگاه ساکت و خلوت است. اینجا از تردد و هم همه دانشجویان زیاد خبری نیست. به نظر می‌آید بیشتر دانشجویان در این ساعت روز دانشگاه باشند. با این حال خوابگاه خالی از دانشجو نیست. خانم محمدی ورود نامحرم را به دانشجویان متذکر می‌شود. صدای بسته شدن درها به گوش می‌رسد و دختران از راهروها و فضای بیرونی به داخل اتاق‌ها می روند. وارد بخش‌های مختلف می‌شویم. به نظر می‌رسد این خوابگاه وضعیتش نسبت به بسیاری از خوابگاه‌های دیگر بهتر است.    دکتر ابراهیمی تاکید می‌کند بازدید را ابتدا از طبقات زیر زمین که تمام امکانات رفاهی خوابگاه در آنجا قرار دارد شروع کنیم. سالن ورزش مجهز به امکانات،‌ سالن نمایش فیلم،‌ آشپزخانه مرکزی به همراه دستگاه صنعتی غذا گرم‌کن، سرویس‌های بهداشتی تمیز، بوفه، اتاق ملاقات و مشاوره، اتاق مراقبت‌های اولیه پزشکی، نمازخانه بزرگ،‌ کتابخانه مجهز، اتاق سایت، ‌اتاق مخزن کتاب،‌ سوئیت یا محلی برای خشک کن لباس و مکانی برای استراحت نیروهای خدماتی از امکاتات رفاهی دانشجویان مستقر در این خوابگاه است. به نظر می آید ساکنان خوابگاه شهران دانشجویان خوش اقبالی باشند چرا که به صورت محدود می‌توان خوابگاه دولتی با چنین امکانات رفاهی پیدا کرد. رغبتمان برای گفت‌وگو با دانشجویان بیشتر می‌شود. منتظر آسانسور می‌شویم. خرابی آسانسور تنها مشکلی است که در نگاه اول می‌شود از این خوابگاه تقریبا مجهز به امکانات، گزارش داد.     سرعت پایین اینترنت پای ثابت اعتراض‌ها   مریم، دانشجوی تبریزی می‌گوید: خدا رو شکر می‌کنم این خوابگاه به نسبت جاهای دیگر امکانات رفاهی خوبی دارد. من دوره کارشناسی خود را در دانشگاهی دیگر بودم وضعیت خوابگاهم شرایط بسیار نامناسبی داشت. اما با این وجود هنوز در شرایط ایده آل و مطلوب قرار ندارد. مثلا نمونه بارز آن کندی سرعت اینترنت و گاهی نیز قطعی آن است که واقعا به معضل بزرگی برای دانشجویان تبدیل شده است.     توزیع جیره‌های خشک اتفاقی نادر بین دانشجویان   وی ادامه می‌دهد: مشکل دیگری که وجود دارد کیفیت نامناسب غذاهای توزیع شده در این خوابگاه است. ترجیح می‌دهیم خودمان آشپزی کنیم. البته نگرانی زیادی در این زمینه و وجود ندارد چرا که در روزهای تعطیل جیره‌های خشک بین دانشجویان توزیع می‌کنند که واقعا کمک کننده است و نیاز ما را برطرف می‌کند.    این دانشجو در خصوص توزیع جیره‌های خشک می‌گوید: دو نوع جیره خشک در خوابگاه تقسیم می‌شود. یکی از این جیره‌ها شامل ( روغن، لبنیات،‌ خرما، ماکارونی، قند،‌ شکر، شکلات صبحانه و غیره) فصلی است که در سه فصل بهار، پاییز و زمستان توزیع می‌شود. مبلغی که بابت آن پرداخت می‌کنیم حدود 25 هزار تومان است در حالی که ارزش جیره به 100 هزار تومان نیز می‌رسد.    وی ادامه می‌دهد: نوع دیگری از جیره‌های توزیعی هفتگی است. یعنی دانشگاه در روزهای تعطیل و اواخر هفته، پنج‌شنبه‌ها ناهار و شام، جمعه نیز ناهار بین دانشجویان خوابگاهی توزیع می‌کند. مبلغی هم که پرداخت می‌کنیم 950 تومان یا تعرفه اعلامی وزارت بهداشت است.    سعیده دانشجوی رشته روانشناسی می‌گوید: یکی از انتظاراتی که از مسئولات داریم سمپاشی به موقع خوابگاه است. اگر چه حشرات کمتر در این خوابگاه مشاهده می‌شود ولی اگر سمپاشی به موقع باشد وضعیت بهتر نیز خواهد بود.    این دانشجوی یزدی اضافه می‌کند: یکی دیگر از مسایلی که وجود دارد این است که در هر سوییتی فقط یک دستشویی وجود دارد. برای حمام کردن نیز مجبور هستیم به زیر زمین ساختمان برویم این شرایط کمی برای ما دشوار است. ای کاش در هر سوییتی یک حمام وجود داشت.     اسکان بیش از ظرفیت وجود ندارد   شهلا یکی دیگر از دانشجوی دوره کارشناسی ارشد نیز می‌گوید: خوشبختانه تعداد دانشجویانی که در اتاق‌های یک سوییت زندگی می‌کنند کمتراز ظرفیت است. اما با توجه به اینکه این محل یک مجتمع مسکونی بوده و برای اسکان خوابگاهی ساخته نشده است بنابراین دیوارها بسیار کاذب هستند و سرو صدای بیرون وارد اتاق‌ها می‌شود.    وی ادامه می‌دهد: یکی از اقداماتی که قرار است در خوابگاه ما صورت بگیرد این است که اداره خوابگاه به دانشجویان رابط یا همان شهردار سپرده شود. ما مخالف این تصمیم هستیم چرا که دانشجو فرصت و تجربه کافی برای اداره خوابگاه را ندارد این مسئولیت فشار مضاعفی را به دانشجویان تحمیل می‌کند.     نیازمند فضای شاد در خوابگاه هستیم   این دانشجوی دوره کارشناسی ارشد اضافه می‌کند: درست است این مجتمع نسبت به بسیاری از خوابگاه‌ها از نظر امکانات رفاهی در حد نسبتا مطلوبی قرار دارد اما فضای سبز و دلبازی برای هوا خوری نداریم ای کاش مسئولان حداقل در جشن‌ها و اعیاد با دعوت از گروه‌های موسیقی و طنز و امثال آن یک فضای شادی در خوابگاه ایجاد می‌کردند تا کمی روحیه بچه‌ها عوض شود.    اگر چه ایده آل‌ترین خوابگاه‌ها نیز بدون نقص و ایراد نیستند، اما دانشجویان مجبورند با تمام کمبودها و سختی‌ها یکی از دوست داشتنی‌ترین خاطرات زندگی خود را در این مکان‌ها رقم بزنند. جایی که می‌توان زندگی گروهی، قدرت انعطاف پذیری، اجتماعی شدن، از خودگذشتگی و مهربانی را در آن آموخت. چهاردیواری که بسیاری از دانشمندان، مدیران و سیاستمداران نیز در آن روزگار گذرانده‌اند. اما به گفته دکتر فراهانی معاون دانشجویی، فرهنگی و امور مجلس وزارت بهداشت در حال حاضر بیش از یک میلیون دانشجو در خوابگاه‌ها ساکن هستند که 80 هزار نفر آن دانشجویان علوم پزشکی هستند. توجه به این بخش از زندگی معیشت دانشجویان باید یکی از مهم‌ترین رسالت آموزش عالی در کشور باشد. چرا که اهداف آموزش و تربیت محقق نخواهد شد مگر اینکه دانشجو از نظر اسکان و معیشت تامین باشد.  امیدواریم با اقدامات و برنامه های وزارت بهداشت در حوزه ساخت خوابگاه استاندارد، تا حدودی وضعیت معیشت دانشجویان تامین شود.    انتهای پیام   ,
‌مدیرکل میراث فرهنگی، گردشگری و صنایع دستی استان کرمان گفت: 80 هزار کیلومتر از کویر لوت در تیر ماه سال جاری ثبت جهانی خواهد می‌شود.    محمود وفایی در گفت و گو با خبرنگار خبرگزاری دانشجویان ایران‌(ایسنا)، منطقه اصفهان، در حاشیه هشتمین نمایشگاه گردشگری اصفهان با بیان اینکه این نمایشگاه باید در کل کشور توسعه پیدا کند و همه فعالان صنعت گردشگری و صنایع دستی در آن حضور پیدا کنند، اظهار کرد: در سیاست‌های ابلاغی رهبری باید ورود گردشگر خارجی 5 برابر شود و سیاست دولت نیز بر همین موضوع تاکید دارد، زیرا اگر منطقی و عقلایی فکر کنیم، بی شک یکی از راه‌های جدایی از اقتصاد نفتی است و درآمدهای گردشگری در کشورهای گردشگر پذیر قابل مقایسه با نفت نیست.    وی با اشاره به اینکه امروز یکی از پایه‌های مهم اقتصادی توجه به مسئله گردشگری است، افزود: بیشینه تارخی، میراثی و فرهنگی و جاذبه‌های طبیعی و اقلیم‌های گوناگون، ایران را یک کشور منحصر به فرد کرده است، پس ناگزیر هستیم که به این سمت حرکت کنیم.    مدیرکل میراث فرهنگی، گردشگری و صنایع دستی استان کرمان ادامه داد: استان کرمان یکی از مهمترین استان‌های ایران از منظر گردشگری است و بیش از 7 هزار اثر تاریخی در این استان وجود دارد و سه اثر ارگ بم، باغ شازده و روستای میمند شهر بابک نیز به ثبت جهانی رسیده است. تیرماه امسال نیز 80 هزار کیلومتر از کویر لوت ثبت جهانی خواهد شد.    وفایی گفت: در جهت افزایش زیرساخت‌های گردشگری در کرمان پیش می‌رویم و برای آثار تاریخی که احتیاج به مرمت داشته محکم ایستاده‌ایم و مرمت کرده‌ایم همچنین در سفر رییس جمهوری به کرمان دستور اکید شده است که کار بازسازی ارگ بم با سرعت و کیفیت بیشتر انجام شود و تا پایان این دولت بازسازی انجام خواهد شد.    وی ادامه داد: اداره کل میراث فرهنگی استان کرمان جز سه دستگاه مطرحی است که در ستاد راهبردی اقتصاد مقاومت استانی باید برنامه ریزی داشته باشد. جهت گیری استاندار هم این است که بیش از گذشته از گردشگری استفاده شود.    مدیرکل میراث فرهنگی، گردشگری و صنایع دستی استان کرمان با اشاره به اینکه در سفر اخیر رییس جمهوری به کرمان، ‌از مجموعه تاریخی کرمان و باغ فتح آباد که بازسازی شده بود، دیدن کردند و در یادداشتی که به دست خط رییس جمهوری است، تاکید شده که همه مسئولان و دولت به بحث مرمت آثارتاریخی و گردشگری توجه کنند.    وفایی خاطرنشان کرد: تفاهم نامه‌ای میان استان اصفهان و استان کرمان در خوزه گردشگری امضا خواهد شد تا از امکانات دو طرفه برای بهبود گردشگری استفاده شود.  ‌  انتهای پیام     ,
عضو هیات علمی دانشگاه تهران نسبت به از بین رفتن برخی از ژرم‌ پلاسم‌ها هشدار داد و گفت: در زمینه حفظ نژاد گاو سیستانی و گلپایگانی اقدامات مناسبی در کشور انجام شده است.    به گزارش خبرنگار علمی ایسنا، دکتر منصور امیدی در دومین کنگره بین‌المللی و چهاردهمین کنگره ملی ژنتیک با ارائه گزارشی در خصوص تاریخچه علم ژنتیک ایران در حوزه‌های انسانی و حیوانی اظهار کرد: در سال 1325 دانشکده کشاورزی دانشگاه تهران تاسیس شد و پس از آن اقدام به انجام مطالعاتی در زمینه گونه‌های بومی گندم ایران صورت گرفت.    وی، جمع‌آوری گونه‌های بومی گندم ایران و خواص ژنتیکی و اصلاح آن را از جمله پروژه‌های انجام شده در این زمینه ذکر و تصریح کرد: از آنجایی که زادگاه گندم در ایران است، از این رو این پروژه در دستور کار محققان کشور قرار گرفت.    امیدی خاطرنشان کرد: برای این منظور 60 هزار نمونه گندم از سراسر کشور جمع‌آوری و متعاقب آن بانک ژن گندم تاسیس شد که در آن زمان به عنوان مهمترین بانک جهانی ژن گندم به شمار می‌رفت.    عضو هیات علمی دانشگاه تهران مطالعه بر روی گونه‌های چغندرقند را از دیگر زمینه مطالعاتی محققان در زمینه ژنتیک گیاهی نام برد و یادآور شد: پس از ایجاد بانک ژن گندم، بانک ژن حبوبات ایران با همکاری‌ متخصصان آمریکایی ایجاد شد.    وی جمع‌آوری ژرم پلاسم جنگل و مرتع را از دیگر ذخیره‌های علمی محققان کشور نام برد و خاطرنشان کرد: علی‌رغم این فعالیت‌ها در حال حاضر با عدم توجه کافی نسبت به ژرم پلاسم‌ها و نابودی برخی از آنها شاهد هستیم.    به گفته وی در حال حاضر شاهد نابودی گونه‌های اسب ترکمن و مرغ مرندی هستیم، ولی در عین حال اقدامات مناسبی برای حفظ گونه‌های گاو سیستانی و گلپایگانی انجام شده است.    این محقق دانشگاه تهران با اشاره به تاسیس انجمن ژنتیک ایران در سال 1346 خاطرنشان کرد: ایران جزو اولین کشورهایی است که اقدام به رهاسازی گیاهان دست‌ورزی شده ژنتیکی و تولید حیوانات تراریخته کرده است.    وی تولید برنج دست‌ورزی ژنتیکی را از دیگر موفقیت‌های محققان دانست و یادآور شد: در حال حاضر ظرفیت‌های مناسب تحقیقاتی در کشور وجود دارد، به گونه‌ای که تمام توفیقات ما در حوزه ژنتیک محصول دانش‌های بومی بوده است.    انتهای پیام ,
روایت شده، جشنی که آشوریان همزمان با چهارم خرداد ماه بر اساس یک مراسم ملی - مذهبی برگزار می‌کنند، یادآور نبرد بین آشوریان و تیمورلنگ است که در آن آمدن زنان با لباس عروسی به میدان جنگ باعث تهییج روحیه آشوریان و شکست تیمور لنگ شد.    به گزارش خبرنگار فرهنگ ایسنا،‌ چهارم خرداد ماه، جشن عروج عیسی مسیح برگزار می‌شود. این جشن همزمان با جشن کلوسولاقا یا عروس آرایی آشوریان ایران است. آشوریان در این روز بر اساس یک رسم ملی - مذهبی به بیرون از شهر می‌روند و جشن می‌گیرند. در این روز دختران کوچک با پوشیدن لباس عروسی و گرفتن سبدی از آذوقه بین مردم می‌گردند و اعاناتی برای مستمندان جمع می‌کنند. این کار نمادین‌، یادآور نبرد بین آشوریان و تیمور لنگ است که در آن آمدن زنان با لباس عروسی به میدان جنگ باعث تهییج روحیه‌ی آشوریان و شکست تیمور شد.     جشن ارغاسوان/اریجاسوان     محمدحسین موسوی در کتاب جشن‌های ایران باستان آورده است: اول خرداد روز جشن ارغاسوان/اریجاسوان، نام یکی از جشن‌های خوارزمی است که ابوریحان بیرونی نام بسیاری از آنها را همراه با جشن‌های سُغدی درآثار الباقیه آورده است. هیچکدام از دو تلفظ یاد شده در نسخه‌های خطی آثار الباقیه درست نیستند و به مرور زمان به دلیل نبود آشنایی کاتبان با نام‌های کهن،‌ شکل صحیح خود را از دست داده‌اند امروزه حتی تلفظ صحیح این نام‌ها نیز امکان‌پذیر نیست،‌ اما بیرونی معنای آن را نزدیک شدن گرما می‌داند. به روایت آثار الباقیه این جشن در نخستین روز ماه هروداد که شکل خوارزمی خرداد است‌، همزمان با کاشت کنجد برگزار می‌شده است. او این جشن را به دورانی کهن منسوب می‌کند. امروزه همچنان کاشت کنجد‌، پنبه‌، کرچک و دیگر دانه‌های روغنی در استان‌های مرکزی ایران و گاه همراه با مراسمی در شصت بهار انجام می‌شود.       جشن‌های ایران باستان      جشنخردادگان     ششم خرداد روز جشن خردادگان، جشنی در ستایش و گرامی‌داشت خرداد به معنای رسایی و کمال است. از چگونگی برگزاری این جشن در دوران باستان آگاهی دقیقی در دست نیست‌؛ اما چون خورداد به معنای رسایی و تندرستی است و در جهان مادی نگهبان آب است می‌توان این طور برداشت کرد که نیاکان در این روز به کنار چشمه‌ها، رودها و یا دریاها رفته و نیایش می‌کردند.    شاید فقدان نوشتارها و اطلاعات در مورد خرداد و امرداد به این دلیل باشد که چون ایران سرزمینی است که با کم آبی مواجه است نسبت به این دو امشاسپند کم توجهی شده باشد.    در آثار الباقیه آمده است که عید خردادگان و عید اشتاد روز ششم خرداد به معنای ثبات خلق و خرداد پادشاه خلق‌، اشجار‌، نبات و اذاله‌ی پلیدی از آبهاست. روز 26 خرداد اشتاد روز است؛ یعنی خداوند اشجار و نبات را در آن روز آفرید. مردم در این روز به نشانه‌ی این که خرداد به آب تعلق داشته‌، به کنار چشمه‌ساران‌، جویبار و رودخانه می‌رفتند و روز را به شادی می‌گذراندند و سعی می‌کردند صفات برجسته‌ی خرداد را سرلوحه‌ی زندگی خود قرار دهند. وجه مشترک این جشن با تیر و مرداد این است که با عنایت به فصل خرداد و اهمیت یافتن آب و بارندگی و با توجه به اینکه ایران به لحاظ جغرافیای طبیعی و تاریخی همواره در منطقه‌ای واقع شده که با کم آبی و خشکسالی مواجه بوده‌، این جشن بیشتر در میان طبقه کشاورز جا باز کرده است.     عید شاووعوت     این عید مصادف با 12 و 13 خرداد در تقویم ایرانی یا عید هفته‌ها از جشن‌های کلیمیان ایران است که به مدت دو روز به نام یوم طوو، پنجاه روز پس از عید پسح از ششمین و هفتمین روز از ماه سیوان عبری برگزار می‌شود. این جشن به مناسبت دریافت تورات توسط موسی و نزول ده فرمان بر بنی اسرائیل و همزمان با برداشت نخستین محصول گندم انجام می‌شود و در آن مردم از شب تا بامداد در کنیسه‌ها به خواندن تورات می‌پردازند. این جشن از جشن‌های سه‌گانه‌ی یهودیان است که هر فرد یهودی موظف بود در این اعیاد به زیارت بت همیقداش‌ (معبدی که به عنوان خانة خدا توسط حضرت سلیمان بنا شد و مرکز انجام مراسم عبادی یهودیان است) برود.     عید پنطیکاست     چهارم ماه خزیران آشوری روز برگزاری عید پنطیکاست یا نزول روح القدس نزد آشوریان ایران است. پنطیکاست واژه‌ای یونانی و به معنی پنجاهه است زیرا عید حلول روح القدس پنجاه روز پس از عید رستاخیز عیسی مسیح است و همیشه در روز یک شنبه واقع می‌شود.     گل و گوجه عروس     همزمان با 29 خرداد ماه مراسمی به نام گل و گوجه عروس به ویژه در خراسان که همزمان با فرا رسیدن به بار نشستن درختان و رسیدن نخستین میوه‌های درختی برگزار می‌شود‌، در این مراسم در روزی تعیین شده بین اهالی روستا‌، میوه‌های نوبرانه را همراه با سبزی‌، کاهو،‌ آرد و روغن در سینی بزرگی چیده و به خانه‌ی نو عروسان می‌برند‌.       مراسم گل و گوجه عروس      عیدماه‌     بیست و نهم خرداد ماه و پنج روز مانده به سال نو طبری، جشنی برگزار می‌شود که مردمان سواد کوه مازندران آن را عیدماه می‌نامند و با آتش افروزی بر بلندی‌ها به شادی و بازی‌های گروهی می‌پردازند و گاه می‌کوشند تا جشن عروسی خود را در این هنگام برگزار کنند. در روستای امامزاده حسن سوادکوه این مراسم با آداب خاصی انجام می‌شود. این رسم به جشن مردگان نیز معروف است. بر اساس سنت رایج و باورهای مردم در زمان‌های قدیم فریدون پادشاه پیشدادی به خونخواهی پدرش جمشید شاه آژی‌ دهاک(ضحاک) را سرنگون می‌کند مردم خبر این پیروزی را در شب با آتش زدن بوته‌ها به یکدیگر اطلاع می‌دهند و فردای آن روز با برپایی جشن و مسابقه‌ی کشتی این پیروزی را گرامی می‌دارند. امروزه نیز اهالی روستاهای اطراف همگی به امامزاده حسن می‌آیند و علاوه بر خیرات کردن برای درگذشتگان خود و روشن کردن شمع روی مزارشان‌، تماشاگر مسابقه‌ی کشتی سنتی لوچو می‌شوند در این روز کشتی‌گیران سواد کوه در این محوطه گرد آمده و به مصاف با هم می‌روند در مناطق جلگه‌ای جشن مردگان در آرامگاه‌ها برگزار می‌شود.     جشن پایان بهار     سی و یکم خرداد آخرین روز فصل بهار است که در پایان این روز و با آغاز تابستان خورشید به بالاترین جایگاه خود می‌رسد. نام خرداد به معنای رسایی و کمال به همین مناسبت به این ماه داده شده است. به دلیل اینکه این زمان مصادف با جشن‌های آغاز سال نو در تقویم گاهنباری بوده است همانند پایان دیگر فصل‌ها جشن ویژه پایان فصل ندارد.    بازمانده‌هایی از جشن‌های آغاز سال نو و آغاز تابستان هنوز در برخی آیین‌های ایرانی باقی مانده است.    انتهای پیام   ,
رییس مرکز تحقیقات استراتژیک مجمع تشخیص مصلحت نظام از تولید میکروب مقاوم به سل خبر داد و گفت:‌ در بیمارستان مسیح دانشوری حدود 200 پیوند قلب انجام شده است.    به گزارش خبرنگار علمی ایسنا، دکتر علی‌اکبر ولایتی در حاشیه دومین همایش بین‌المللی و چهاردهمین همایش ملی ژنتیک کشور که در دانشگاه شهید بهشتی در حال برگزاری است، در جمع خبرنگاران با اشاره به موفقیت محققان کشور در حوزه‌های ژنتیک خاطرنشان کرد: در مرکز تحقیقات بیمارستان مسیح دانشوری محققان موفق به عرضه‌ میکروب مقاوم به سل شدند که این مهم از جمله دستاوردهای مناسبی در حوزه پزشکی به شمار می‌رود.    وی با اشاره به دستاوردهای تحقیقاتی محققان کشور در حوزه‌های ژنتیک کشاورزی و دامداری ادامه داد: تحقیقاتی که در حوزه اصلاح ژنتیک انجام می‌شود، می‌تواند کشور را به سمت خودکفایی در حوزه‌های گیاهی و جانوری سوق دهد.    وی اظهار کرد: در حال حاضر برخی از گونه‌های دامی در کشور وجود دارند که از لحاظ گوشتی و شیری از ظرفیت‌های بالایی برخوردار هستند که می‌توان با صرف هزینه‌های نه چندان زیاد بهره‌برداری‌های زیادی از این نوع دام‌ها انجام داد.    مشاور عالی مقام معظم رهبری به پیشرفت‌های پزشکی کشور از اوایل انقلاب تا کنون اشاره کرد و یادآور شد: در اوایل انقلاب مشکلات زیادی در حوزه‌های پزشکی داشتیم، به گونه‌ای که برای اعمال جراحی در زمینه گرفتگی رگ کرونر لازم بود تا بیمار به خارج از کشور اعزام شود.    ولایتی با تاکید بر این که ایران در بسیاری از زمینه‌های تخصصی و فوق تخصصی پزشکی حرف اول را در دنیا می‌زند، خاطرنشان کرد: در بیمارستان مسیح دانشوری نیز تا کنون بیش از 200 پیوند قلب انجام شده است.    رییس مرکز تحقیقات استراتژیک مجمع تشخیص مصلحت نظام افزایش تعداد دانشجویان پزشکی، افزایش تعداد دانشکده‌های علوم پزشکی، ارتقای کیفیت علم پزشکی و ایجاد رشته‌های تخصصی و فوق تخصصی را از جمله زمینه‌های رشد علوم پزشکی در کشور ذکر کرد.    انتهای پیام ,
معاون فرهنگی و اجتماعی وزارت علوم با بیان اینکه طی دو سال اخیر نشریات دانشجویی رشد کمی و کیفی خوبی داشته اند، گفت: در این مدت شاهد رشد یک و نیم برابری نشریات دانشجویی بودیم و در حال حاضر نزدیک به 4400 نشریه دانشجویی در سراسر کشور توسط دانشجویان در دانشگاه‌های مختلف منتشر می‌شود.    به گزارش خبرنگار خبرگزاری دانشجویان ایران (ایسنا) منطقه زنجان، سید ضیاء هاشمی در حاشیه چهاردهمین همایش نمایندگان مدیران مسئول نشریات دانشجویی در دانشگاه زنجان، در جمع خبرنگاران اظهار کرد: این همایش با هدف انتخاب نمایندگان دانشجویان فعال در عرصه نشریات دانشجویی در شورای عالی نظارت بر نشریات دانشجویی برگزار شده و علاوه بر آن فرصتی برای هم‌فکری و تبادل اطلاعات و تجربیات موفق در این حوزه است.    هاشمی تاکید کرد: با توجه به اینکه در هر نشریه به فراخور حوزه فعالیت و میزان انتشار آن، چندین دانشجو فعالیت دارند، می‌توان گفت که بیش از هزاران دانشجو در عرصه تدوین و تهیه مطالب برای چاپ نشریات دانشجویی فعال هستند.    این مسئول خاطرنشان کرد: نقش نشریات دانشجویی همانند نقش مطبوعات در جامعه است و می‌توان نشریات دانشجویی را زبان گویای دانشجویان در دانشگاه‌ها عنوان کرد.همچنین فعالیت در این حوزه فرصتی است برای رشد استعداد و افزایش توانمندی دانشجویان که با ایجاد زمینه تبادل نظر و هم‌فکری اندیشه‌ها با توسعه این جریان آثار و برکات ارزشمندی در دانشگاه‌ها داشته باشد که با توجه به حمایتی که در وزارت علوم و دانشگاه‌ها از فعالیت نشریات دانشجویی صورت می‌گیرد، امیدواریم این نشریات بتوانند فعالیت خود را توسعه دهند.    معاون فرهنگی و اجتماعی وزارت علوم، تحقیقات و فناوری در خصوص نشریات الکترونیک گفت: در حال حاضر هم در سطح ملی و هم در سطح دانشگاه‌ها با توجه به زیرساختی که در فضای مجازی فراهم شده است، نشریاتی وجود دارند که در فضای مجازی منتشر می‌شوند و مطالبات خوبی هم در این زمینه در سطح دانشگاه‌ها برای انتشار نشریات الکترونیکی وجود دارد که با توجه به آن به دنبال تکمیل آئین‌نامه‌ها هستیم تا زمینه صدور مجوز و فعالیت نشریات دانشجویی به صورت الکترونیک فراهم شود.    هاشمی با اشاره به اینکه وزارت علوم توجه ویژه‌ای به افزایش توان و دانش فعالان حوزه نشریات دانشجویی دارد، خاطرنشان کرد: علاوه بر وجود دانشکده‌هایی که در زمینه خبر و آموزش خبرنگاری فعالیت دارند، برگزاری دوره‌های مختلف مرتبط با حوزه خبر مورد توجه قرار دارد که به عنوان نمونه در حاشیه همین همایش نیز چندین کارگاه آموزشی در این زمینه در دستور کار قرار دارد، زیرا اعتقاد داریم با ارائه آموزش‌های مرتبط می‌توان زمینه ارتقای کیفی نشریات دانشجویی را به خوبی فراهم کرد.    انتهای پیام ,
اولین نمایش فیلم فروشنده ساخته اصغر فرهادی در بخش رقابتی جشنواره فیلم کن با استقبال و تمجید منتقدان سینمایی از این فیلم روبه رو شد.    به گزارش خبرگزاری دانشجویان ایران (ایسنا)، فیلم فروشنده که به عنوان آخرین فیلم به بخش رقابتی شصت‌ونهمین جشنواره فیلم کن اضافه شد، در اولین نمایش خود پیش از نمایش اصلی، در سالن دبوسی کاخ جشنواره کن به روی پرده رفت.    دبورا یانگ منتقد معروف هالیوود ریپورتر پس از تماشای این فیلم نوشت: اصغر فرهادی پس از ساخت فیلم گذشته در فرانسه، یک بار دیگر برای ساخت فیلم جدید به ایران بازگشته و در فیلم فروشنده با اسنفاده از یک حمله تروماتیک که به تشنگی غیرقابل کنترل یک مرد برای انتقام می‌انجامد دوباره به جنبه تیره و تاریک روح پرداخته است. فیلم فروشنده دارای پیچیدگی اجتماعی فوق‌العاده فیلم برنده اسکار جدایی نیست و در اینجا گره‌های داستان چندان پنهان نیست و حسی از درام تصنعی موجب شده بخش‌هایی از فیلم خسته‌کننده باشند اما همه اینها با پایان‌بندی فوق‌العاده فیلم که تماشاگر را هیجان زده و میخکوب می‌کند جبران می‌شود.     در حال حاضر شکی وجود ندارد که اثر فرهادی انقلابی در سینمای نوین ایران ایجاد کرده است و از مسیر پرتردد رئالیسم و درون‌اندیشی که پیشگامان آن عباس کیارستمی و محسن مخملباف بودند فاصله گرفته و مسیری جدید و بسیار دراماتیزه و تئاتری در پیش گرفته است.     گرچه در فیلم فروشنده یکبار دیگر اختلافات اجتماعی در جامعه مدرن ایران نقش حیاتی در درام و پیامدهای آن در زندگی شخصیت‌های فیلم دارد اما این اختلافات به اندازه پویایی اجتماعی قدرتمند بالادست و پائین‌دست در فیلم جدایی و همچنین اثر قبل‌تر فرهادی چهارنشبه سوری گیرا نیست. آنچه در این فیلم پیش از هر چیز به چالش کشیده می‌شود ضعف روانشناختی و خلاء اخلاقی شخصیت‌های داستان یعنی عماد (با بازی شهاب حسینی) و رعنا (با بازی ترانه علیدوستی) است که هر دو بازیگرند و بخشی از طبقه بالای فرهنگی در تهران محسوب می‌شوند.    منتقد هالیوود ریپورتر در ادامه با مرور داستان فیلم فروشنده در انتها می‌نویسد:  در صحنه‌هایی گروهی از بازیگران ظاهر می‌شوند که در این میان فرید سجاد حسینی فراموش نشدنی است. طراحی تولید کیوان مقدم نیز در این فیلم چشمگیر است که در دو آپارتمان به خوبی از در و پنجره‌های خاص فیلم‌های فرهادی به عنوان لوکیشن‌هایی برای تعامل اجتماعی استفاده کرده است.    اما اُون گلیبرمان از نشریه ورایتی نیز در واکنش به نمایش فیلم فروشنده در جشنواره فیلم کن نوشت: فیلم جدید اصفر فرهادی، کارگردان ماهر فیلم‌های جدایی و گذشته، یک جواهر خوش تراش دیگر از تعلیق نئورئال است. یکی از دلایلی که آلفرد هیچکاک یکی از بزرگترین کارگردانان تاریخ سینماست این است که روح و تکنیک او آثار بسیاری دیگر از کارگردانان (و شاید همه کارگردانان) را تحت تاثیر قرار داده است. یکی از بهترین این نمونه‌ها اصغر فرهادی نویسنده و کارگردان ایرانی است که درام‌هایی از اختلاف خانوادگی می‌سازد و در آنها از غلو در آنچه به شما نشان می‌دهد خودداری می‌کند، فیلم‌هایی که کاملا هوشمندانه، سرراست، خاص و رئال هستند. زمانی که فیلم‌های جدایی، گذشته و یا فیلم جدید فروشنده را تماشا می‌کنید مجذوب آن می‌شوید. ما تحت تاثیر چیزی قرار می‌گیریم که تنها میتوان آن را تعلیق نامید و این مهیج و شگفت‌آور است، اما این تعلیق به طور کلی با آنچه در ذهن و قلب شخصیت های داستان می‌گذرد پیوسته است.    داستان فیلم فروشنده که در آن شهاب حسینی و ترانه علیدوستی بازیگران فیلم‌های قبلی فرهادی نقش‌های اصلی را بر عهده دارند، داستان زن و مردی روایت شده که مجبور می‌شوند به یک خانه جدید نقل مکان کنند و در آنجا با مستاجر قبلی خانه جدید دچار چالش می‌شوند.    پخش‌کننده جهانی این فیلم، کمپانی ممنتو است که این فیلم را با عنوان انگلیسی The Salesman اکران می‌کند و عنوان فرانسوی این فیلم به دلیل آنکه اخیرا فیلمی با نام فروشنده در فرانسه ساخته شده است با عنوان فرانسوی (LE CLIENT)  مشتری خواهد بود.    فیلم فروشنده امروز در دو سانس 12 ظهر و 22 شب به وقت محلی، نمایش اصلی خود را در سالن لومیر کاخ جشنواره فیلم کن تجربه می‌کند.    انتهای پیام ,
اتاق، یک گالری کوچک از عکس‌های دهه 60 است، یک آلبوم دیواری، که به در و دیوارش عکس چسبانده‌اند. توی جاکتابی هم یک قاب چوبی خالی به کتاب‌ها تکیه داده‌اند. اتاق، پر از یادگاری است، از خرمشهری که بود و خرمشهری‌هایی که رفتند.    جاسم عساکره، 47 ساله، بیکار    دم در خانه‌اش ایستاده و آواز می‌خواند. صدایش در ظهر می‌پیچد. خانه یکی از همان تصرفی‌های کوی آریا است. پیرتر از سن و سالش می‌زند. می‌گوید که انقلاب را یادش می‌آید، آتش‌سوزی سینما رکس را یادش می ‌آید. اول جنگ را یادش می‌آید. می‌گوید هنوز سیبیل در نیاورده بوده که به جبهه رفته.    جنگزده که شدند، رفتند اصفهان و اولین اعزامش از اصفهان بوده ولی خرمشهری است. وقتی جنگ می‌شود سه ماه در شادگان زیر چادر سر کرده‌اند، یک خانواده 63 نفری. بعد از آن رفته‌اند به شهرضای اصفهان. شهرضا آن زمان اردوگاه نداشته و خانواده تعصبی عساکره مجبور بودند همه‌ جا با هم باشند.    از آن زمان که یاد می‌کند می‌گوید یادش نه خیر. می‌گوید یک پیکان 56 سبز چمنی داشتیم. آن موقع اگزوزش را عوض کردیم، شد 33 هزار تومان، پیکان 56 سبز چمنی...    می‌گوید که شما جنگ را دیده‌اید؟ شما فقط دیده‌اید که بمب‌ها کجا افتاده، ولی ما جور دیگری جنگ را دیدیم. ما سرد و گرم و ملایم و جزر و مد را دیدیم. بعد از 28 سال زندگی، زنم چهار سال پیش گذاشت و رفت. ما از 16 سالگی با هم زندگی کردیم ولی او به جایی رسید که درخواست طلاق داد. چرا؟ چون گفت: این همه سال اشتباه کردی. خطا کردی. همه زمین گرفتند. کاره‌ای شدند. تو هنوز می‌گویی از مردان بی‌ادعایی؟    من 10، 12 سال بدون بیمه کار کردم. سال 83 در شهرداری استخدام شدم. روی ماشین زباله شهرداری کار می‌کردم. مرا بیمه نمی‌کردند، بدون تسویه حساب آمدم بیرون، دو حقوق و سه اضافه‌کار هم طلب دارم. حالا با همه قهرم. برای مسئولان نامه می‌نویسم ولی نمی‌فرستم. آنها اگر بخوانند گریه‌شان می‌گیرد.    تمام زندگی‌ام از بیرون جالبناک است. ولی داخلش وحشتناک. زن و بچه‌ای که یک عمر سکان‌دارشان بوده‌ای می‌گذارند می‌روند. حالا نه لنجی، نه کشتی، نه سکانی، نه دولابی.    من در هفده سالگی پدر شدم. ندا برج 4 سال 65 به دنیا آمد. آن موقع به اجبار زنم دادند. دخترعمو و پسرعمو بودیم. نمی‌خواستند بگذارند من به جبهه بروم، این بود که برایم زن گرفتند. ولی دو ماه بعدش گذاشتم رفتم جبهه. آن موقع زنم باردار بود، نمی‌دانستم. وقتی دخترم به دنیا آمد، پدرم در گوشش اذان گفت و گفت که اسم تو را ندا می‌گذارم، پدرت را ندا کن که بیاید. من برگشتم ولی باز هم رفتم جبهه.    تازه جنگ که تمام شد، 5 ماه بعد از جنگ سربازی هم رفتم. اولین دوره‌ای بود که نیروی دریایی جمهوری اسلامی سرباز می‌گرفت. در طول 8 سال جنگ، نیروی دریایی هیچ سربازی نگرفته بود. آن موقع ما رفتیم منطقه دوم دریایی که بوشهر است.    می‌دانید چرا جگرم از همه چیز می‌سوزد؟ چون با پارتی سر کار نرفتم. من برج 11 سال 68 به خرمشهر برگشتم. می‌گفتند بازسازی را چیزی مثل جنگ بدانید. ما از فاو زنده برگشتیم، آنجا که دوازده نفر را جلوی چشم ما با گیوتین زدند. خدا خوب جواب مرا داد. گفت که شهیدت نمی‌کنم. ولی کاری به سرت در می‌آورم که از شهادت کمتر نباشد. اگر شهید می‌شدم، برای ندا و مادرش بد می‌شد. نمی‌خواستم بمیرم به خاطر اینها.    وقتی رفته بودم برای اعزام اسم بنویسم، مسئول ثبت‌نام به من گفت: چی بلدی؟ اسمت را کدام قسمت بنویسم؟ گفتم هر چه می‌خواهی بنویس. بنویس رزمی، ما خرمشهری‌ها از وقتی به دنیا می‌آییم، رزمی می‌آییم.    مرا فرستادند گزپیچی. آنجا واحد تعاون بود که اصفهانی‌ها به آن می‌گفتند گزپیچی. ما شهدا را کفن می‌کردیم و به ستاد معراج شهدا تحویل می‌دادیم. 45 روز گزپیچی بودم، دیوانه شدم، کارم را عوض کردند. راستی راستی رزمی شدم، آن موقع 16 سالم بود.    توی جبهه به من می‌گفتند عرب فضوله. حاج علی نوروزی، حاجی ما بود در جبهه. چند سال پیش او را همین خرمشهر دیدم. کنار پل بودم. او با خانواده‌اش آمده بود خرمشهر. دیدم یکی از آن دور صدا می‌زند عرب فضوله، عرب فضوله! مرا شناخته بود، از بس زیر دستش فضولی می‌کردم. خوشحال شدیم همدیگر را دیدیم.    من حاج همت را دیده‌ام، از نزدیک او را دیده‌ام. از افتخارات زندگی‌ام است. برای خودم خیلی ارزش دارد. شاید آنها که دور و برم هستند، برایشان مهم نباشد ولی وقتی فشارهای زندگی به سراغم می آید و می‌بینم دور و بری‌ها برایم تره هم خورد نمی‌کنند، به همین چیزها فکر می‌کنم وگرنه ما که جزم همان مردان بی‌ادعا هستیم.    عرب فضوله جبهه فاو، با جثه ریزه‌اش، حالا رو به پیری می‌رود. از آن روزها، کیفی دارد پر از عکس، یک عالمه یادگاری از جبهه. از هر جیب کیف یک دسته عکس بیرون می‌کشد. پشت هر عکس تاریخی که عکس را برداشته‌اند، نوشته شده. خیابان اصلی فاو، مسجد فاو، بازار ماهی‌فروشان فاو ... و عکس‌های عروسی‌ها و مهمانی‌های خانوادگی‌شان در خرمشهر قبل از جنگ و بعدش در سال‌های جنگزدگی. اگر این عکس‌ها یک روز گم شوند از آن روزها چه می‌ماند؟    همین حالا زن و بچه‌هایش از بی‌ادعایی او کلافه شده‌اند، گذاشته‌اند و رفته‌اند در خانه دیگری زندگی می‌کنند و او در این خانه تصرفی یک اتاق دارد با کتاب‌هایش و عکس‌هایش. دست‌هایش سیاه و روغنی است. سرش را با کار تعمیرات گرم می‌کند. محمد پسر کوچکش به او سر می‌زند. محمد را خیلی دوست دارد. ندا را و مصطفی را. یک‌ریز از آنها حرف می‌زند. می‌گوید پسر اولم که به دنیا آمد، می‌خواستم اسمش را بگذارم محمدمصطفی، ولی اداره ثبت‌احوال اجازه نداد. گفتند که اسم دوتایی نمی‌گذاریم. من به آنها گفتم که اسم همرزمم همین بود، محمدمصطفی ملکیان؛ همرزمم بود. در فاو شهید شد.    محمد عساکره، 21 ساله، بیکار    محمد آرام است. دیپلم ندارد. سربازی رفته است. بیکار است. این خانه جایی است برای آرام گرفتن کنار پدر، این خانه تصرفی غمگین. محمد در اتاق پدر دستگاه‌های ساده برقی سر هم می‌کند، سرگرمی‌اش است. و به عکس‌های قدیمی می‌گوید یادگاری‌های بابام از جنگ.    گزارش از: افسانه باورصاد، ایسنای خوزستان    انتهای پیام ,
مدیر برنامه‌های رامین رضاییان، محسن مسلمان و فرشاد احمدزاده می‌گوید این بازیکنان فعلا پیشنهاد رسمی از اروپا ندارند.    مدیر برنامه‌های رامین رضاییان در گفت‌وگو با ایسنا درباره آخرین وضعیت این بازیکن اظهار کرد: رامین رضاییان با باشگاه پرسپولیس قرارداد دارد و این بازیکن نسبت به قراردادش پایبند خواهد بود. او در تیم فوتبال پرسپولیس با کمک برانکو ایوانکوویچ و تلاش‌های خودش پیشرفت‌های چشمگیری داشته و این موضوع را فراموش نکرده است.    وی در پاسخ به این سوال که آیا رضاییان از باشگاه‌های اروپایی پیشنهادی دارد یا خیر نیز گفت: تا این لحظه که با شما صحبت می‌کنم، رامین هیچ گونه پییشنهاد رسمی از باشگاه‌های اروپایی ندارد. همان طور که گفتم او با باشگاه پرسپولیس قرارداد دارد و اگر پیشنهادی به صورت رسمی از یکی از باشگاه‌های اروپایی به دست‌مان برسد، این موضوع را با مدیریت باشگاه، جناب آقای طاهری مطرح می‌کنیم تا در صورت موافقت باشگاه پرسپولیس، رضاییان بتواند به یکی از باشگاه‌های اروپایی بپیوندد. البته بازهم تاکید می‌کنم پیشنهاد باید به صورت رسمی ارائه شود و در حال حاضر هم هیچ گونه پیشنهاد رسمی برای رضاییان نیامده است. با توجه به اینکه این بازیکن ملی‌پوش است، قاعدتا پیشنهاداتی درخصوص حضورش در اروپا مطرح می‌شود اما هیچ کدام از این صحبت‌ها تا این لحظه به طور رسمی مطرح نشده است.    وی در بخش دیگری از صحبت‌هایش درباره محسن مسلمان و فرشاد احمدزاده هم گفت: این بازیکنان هم دقیقا وضعیتی مشابه رامین رضاییان دارند. آن‌ها هم با باشگاه پرسپولیس قرارداد دارند و زمانی که پیشنهادی از یکی از باشگاه‌های اروپایی به صورت رسمی به دست‌مان برسد، آن را با باشگاه در میان خواهیم گذاشت. تا این لحظه هیچ پیشنهادی برای این دو بازیکن به طور رسمی نیامده است.    انتهای پیام ,
فرمانده نیروی زمینی ارتش، آمادگی رزمی کارکنان ارتش جمهوری اسلامی ایران را در دفاع از مرزهای کشور بسیار خوب توصیف کرد و افزود: ارتش هرگز دربرابر تهدیدات غافلگیر نمی‌شود.      به گزارش گروه دریافت خبر خبرگزاری دانشجویان ایران (ایسنا)، امیر سرتیپ احمدرضا پوردستان درجمع کارکنان سربازخانه سرلشکر شهید هوشنگ اسدالله پور شهرستان گنبدکاووس، گفت: ارتش جمهوری اسلامی در راستای ماموریت های محوله، سه مولفه و راهبرد برای حفظ و ارتقای آمادگی رزمی نیروهای خویش در دستور کار دارد.    وی، آموزش تئوری و عملی نیروهای نظامی، به روز رسانی تسلیحات، تجهیزات و تاکتیک های نظامی و تقویت بنیه های اعتقادی کارکنان پایور و وظیفه را سه راهبرد ارتش جمهوری اسلامی در ارتقای آمادگی رزمی نیروهای این یگان برشمرد.    پوردستان اضافه کرد: علاوه بر این سه راهبرد، نیروهای ارتش جمهوری اسلامی ایران، تمامی تهدیدات در خارج از مرزها که به نیابت از کشورهای استکباری درمنطقه انجام می شود را، شبانه روزی رصد می کند.    وی خطاب به ملت ایران اسلامی تصریح کرد: ملت هوشیار و آگاه ایران بداند که فرزندان آنان در ارتش جمهوری اسلامی هرگز در برابر تهدیدات دشمنان غافلگیر نمی شود و تهدید کننده را از کرده خویش پشیمان خواهند کرد.    پوردستان همچنین با تاکید مجدد بر ضرورت حفظ آمادگی و ارتقای توان رزمی تمام نیروهای ارتش جمهوری اسلامی برای مقابله با تهدیدات، گفت: حفظ آمادگی رزمی و درکنار آن تقویت بنیه اعتقادی همچون دوران هشت سال دفاع مقدس برکات زیادی برای کشور دارد.    وی، افزایش اعتماد به نفس در میدان نبرد، تامین امنیت روانی برای مردم و بازدارندگی را سه برکت حفظ آمادگی رزمی نیروهای ارتش برشمرد و افزود: اگر تا کنون نتوانسته‌اند تهدید های خود را علیه ایران اسلامی عملی نمایند، بواسطه توان رزمی نیروهای مسلح جمهوری اسلامی ایران است.    انتهای پیام ,
اصغر فرهادی گفت: ترجیحم این است که فروشنده زودتر در ایران اکران شود چون برای تحقیق و نگارش پروژه بعدی‌ام تقریبا از اوایل مهر ماه بیشتر در سفر خواهم بود.    این کارگردان برگزیده اسکار که طی چند روز آینده فیلمش فروشنده در جشنواره‌ی فیلم کن رونمایی می‌شود، پیش از عزیمت به فرانسه در گفت‌وگویی با خبرنگار سینمایی ایسنا به برخی سوالات و حواشی مطرح شده پاسخ داد و از برخی تیترهای جعلی انتقاد کرد.    در ادامه مشروح گفت‌وگوی این کارگردان برگزیده‌ی اسکار را با ایسنا می‌خوانیم.     یکی از پرسش‌هایی که مطرح است، تغییر نام فروشنده در فرانسه است. به چه دلیل فیلم در فرانسه، با نام دیگری معرفی شد؟ البته در ایران هم یک بار پیش از شروع فیلمبرداری، نام فیلم تغییر کرد. آیا در ایران، با نام فروشنده اکران خواهد شد؟       در ابتدا که طرح چند صفحه‌ای داستان فیلم را نوشتم، نام فیلم برسد به دست آهو بود که ارتباط مستقیمی با یکی از شخصیت‌های فیلم داشت. در طول نگارش فیلمنامه‌ کامل فیلم، این شخصیت رنگ دیگری گرفت و اساسا داستان او تغییر کرد. این تغییر، باعث شد تا اسم برسد به دست آهو، دیگر خیلی نسبتی با کلیت فیلمنامه‌ نهایی نداشته باشد. تصمیم گرفتم اسم تازه‌ای برای فیلم انتخاب کنم. نام فروشنده، با توجه به نسخه نهایی فیلمنامه، به فیلم نزدیکتر و چند لایه‌تر بود. فیلم در نمایش بیرون از ایران، با نام The Salesman، که ترجمه فروشنده است، اکران خواهد شد. در فرانسه هم قرار بر همین بود. اما تصادفا مدتی‌ست فیلمی فرانسوی با نام فروشنده بر پرده سینماهای فرانسه است و اکران فیلم ما، با همان اسم، چند ماه پس از نمایش این فیلم فرانسوی، از نظر پخش‌کننده فرانسه چندان مناسب نبود. نهایتا تصمیم بر این شد تا فقط در کشور فرانسه نام فیلم تغییر کند. نام‌های مختلفی به میان آمد که غالبا ارتباطی با کلمه فروشنده نداشت. نهایتا اسم مشتری (LE CLIENT) انتخاب شد که ارتباط مفهومی با کلمه فروشنده دارد و به نوعی با داستان فیلم هم مرتبط است. به هر حال نام فیلم فروشنده است و در ایران و کشورهای دیگر، با همین اسم اکران خواهد شد. اما در فرانسه و بعضی از کشورهای فرانسه‌زبان، فیلم با نام مشتری به اکران در می‌آید.       این تغییر نام، اتفاق مرسومی‌ست؟     بله. این اتفاق مرسومی در پخش بین‌المللی فیلم‌هاست. شهر زیبا در فرانسه با نام بچه‌های شهر زیبا (les enfants de belle ville) و چهارشنبه‌سوری در بیرون از ایران با نام آتش‌بازی چهارشنبه (Fireworks Wednesday) به نمایش در آمدند.     این فیلم در چه تاریخی در ایران اکران می‌شود؟     در اولین فرصتی که شرایط اکران مهیا شود، فیلم اکران خواهد شد. حدس می‌زنم از اواسط تابستان اکران آن بتواند شروع شود. قرار بود اکران ایران و اروپا همزمان باشد اما باتوجه به اینکه اکران فرانسه برای ماه نوامبر قطعی شده، ترجیحم این است که فیلم زودتر در ایران اکران شود چون برای تحقیق و نگارش پروژه بعدی‌ام تقریبا از اوایل مهر ماه بیشتر در سفر خواهم بود، مایلم فیلم پیش از اکران فرانسه در ایران اکران شود تا موقع نمایش فیلم، خودم حضور داشته باشم.     پخش‌کننده فیلم در ایران مشخص شده است؟     چند پخش‌کننده در رابطه با نمایش عمومی فیلم در ایران تماس گرفته‌اند که امیدوارم هرچه زودتر، یکی از آنها، برنامه‌ریزی نمایش عمومی فیلم را آغاز کند.     فروشنده به عنوان محصول کدام کشور در جشنواره کن عرضه می‌شود؟   محصول مشترک ایران و فرانسه خواهد بود و در همه جا به عنوان محصول مشترک این دو کشور معرفی خواهد شد.     خبری منتشر شد مبنی بر سرمایه‌گذاری یک موسسه قطری در فیلم فروشنده. آیا آنها سرمایه‌گذار و تهیه‌کننده فیلم هستند؟ در تیتراژ نام چه کسی به عنوان تهیه‌کننده آمده است؟     نه‌خیر، تهیه‌کنندگان فیلم من و کمپانی ممنتو هستیم. وقتی تصمیم به ساخت فیلم گرفتم و مقدمات ساخت آن فراهم شد، تهیه‌کننده و همچنین سرمایه‌گذار فیلم خودم بودم. همزمان با کامل شدن نگارش فیلمنامه و در طول تولید، کمپانی فرانسوی ممنتو که پیش از این تهیه‌کنندگی فیلم گذشته را برعهده داشت و پخش‌کننده دیگر فیلم‌های من است، درخواست کرد که فیلمنامه را مطالعه کند. آنها پس از مطالعه فیلمنامه، تقاضای سرمایه‌گذاری بخشی از فیلم را کردند و در نهایت تصمیم بر این شد که من و الکساندر ماله-گی (مدیرعامل ممنتو) تهیه‌کننده مشترک این فیلم باشیم. آنها همچنین به همراه پدرو آلمادوار، تهیه‌کننده فیلم بعدی نیز هستند. در تیتراژ، تهیه‌کنندگان، کمپانی ممنتو و من هستیم. در اواخر فیلمبرداری، آنها توانستند فیلم را به کشورهای مختلفی پیش‌فروش کنند. پخش تلویزیونی فیلم نیز به تلویزیون آرته فرانسه، پیش‌فروش شد. در رابطه با حضور دوحه فیلم فستیوال به عنوان تهیه‌کننده و سرمایه‌گذار، خبری که منتشر شده، یا از سر بی‌اطلاعی یا شیطنت‌ است. فستیوال دوحه، هر سال به تعدادی فیلم رقمی به عنوان فاوند (fund)پرداخت کرده و شریک می‌شود. آنها در سال‌های گذشته نیز، مثل بسیاری از جاهای دیگر در دنیا که فاوند می‌دهند و در فیلم‌ها مبلغی سرمایه‌گذاری می‌کنند که معمولا در مقابل بودجه کلی فیلم، درصد بالایی نیست. مسئول فستیوال دوحه قطر، پس از حضورکمپانی ممنتو به‌عنوان تهیه‌کننده در این فیلم، با آنها تماس گرفته و ابراز تمایل کرده بودند که امسال یکی از فاوندهای‌شان را به فیلم فروشنده بدهند وممنتو هم پذیرفته بود. در تیتراژ هم نامشان در کنار تلویزیون آرته فرانسه، با عنوان با همکاری (Association) آرته و دوحه فیلم فستیوال آمده است. سرمایه اصلی فیلم، متعلق به من و کمپانی ممنتو است و نام ممنتو در تیتراژ به همراه نام من، به عنوان تهیه‌کننده و سرمایه‌گذاران فیلم آمده.             اصغر فرهادی      به نظر می‌آید هنوز اولین نمایش فیلم آغاز نشده، عده‌ای حاشیه‌ها را شروع کرده‌اند.   بله و متاسفانه تجربه نشان می‌دهد که این سیر بی‌اخلاقی‌ادامه خواهد داشت. اینکه فاوند یک فستیوال به فیلم که در مقابل سرمایه کلی فیلم قابل توجه نیست و ابراز خوشحالی مدیر فستیوال دوحه نسبت به حضور این فیلم در کن، تبدیل می‌شود به اینکه تهیه‌کننده و سرمایه‌گذار فیلم فروشنده کشور قطر است جز بی‌اخلاقی نمی‌تواند باشد. مطمئن باشید در روزهای آینده، همچون فیلم‌های قبلی‌ام، در بعضی از روزنامه‌ها و سایت‌ها، حرف‌ها و مصاحبه‌های من و گروه فروشنده، همچنین تهیه‌کننده فرانسوی فیلم در بیرون از ایران، با ترجمه‌های غلط و گاها تحریف شده، تبدیل به تیترهایی جعلی خواهد شد و حاشیه‌هایی ایجاد خواهد کرد.خوشبختانه بسیاری، لحن و ادبیات من را می‌شناسند و خودشان می‌توانند تشخیص دهند کدام یک از این اخبار و نقل‌قول‌ها از صحبت‌های من است و کدام یک جعلی.       پخش فیلم در آمریکا چگونه خواهد بود؟   تا چند روز دیگر، پخش‌کننده آمریکایی فیلم قطعی خواهد شد. باتوجه به اینکه کمپانی Sony Pictures Classic، پخش گذشته و جدایی را برعهده داشت و پیگیری‌هایی که برای دیدن فیلم‌ داشته‌اند، حدس می‌زنم در آمریکا سونی فیلم را اکران کند مگر اینکه پخش‌کننده بین‌المللی فیلم تصمیم دیگری بگیرد.     چه زمانی فیلم بعدی‌تان را در اسپانیا با بازی پنه‌لپه کروز، کلید خواهید زد؟   این فیلم قرار بود سال گذشته کلید بخورد. اما زمانی‌که قصه اولیه فیلم فروشنده به ذهنم رسید، بهانه‌ای پیدا شد برای به تاخیر انداختن یک‌ساله آن پروژه. دلتنگ فیلمسازی در ایران بودم و ذهنم کاملا درگیر داستان جدیدی بود که تازه متولد شده بود. همراهی تهیه‌کننده اسپانیایی (پدرو آلمادوار) باعث شد که علی‌رغم همه برنامه‌ریزی‌ها و قرار و مدارها، به تعویق انداختن آن پروژه میسر شود و فیلم فروشنده در ایران به سرانجام برسد. برنامه‌ریزی بر این اساس است که از اوایل پاییز امسال برای ادامه تحقیقات و نگارش دیالوگ‌ها، به مادرید بروم تا در صورت هماهنگی با گروه، فیلم بهار سال آینده کلید بخورد. البته همه این برنامه‌ریزی‌ها منوط بر این است که دوباره سر و کله ایده و قصه جدیدی، پیدا نشود.     آنونسی که از فیلم فروشنده منتشر شده، فضای ملتهبی دارد و مخاطب را به یاد فیلم‌های درباره الی…و جدایی می‌اندازد. این فیلم چقدر در فضای فیلم‌های قبلی شما و موضوعاتی‌ست که در فیلم‌های قبلی به آن پرداخته بودید.   به هر حال من همان فیلمساز هستم، با همان سلیقه و دغدغه‌ها و علایق در فیلمسازی. فیلم در ادامه مسیری‌ست که با فیلم‌های قبلی طی کرده‌ام. برخی از آن موضوعات، نه به عنوان موضوع اصلی، بلکه به عنوان موضوعات فرعی، همچنان در این فیلم نیز مورد اشاره قرار گرفته که البته موضوع اصلی فیلم، با موضوعات قبلی، متفاوت است. آنچه که به عنوان آنونس به آن اشاره کردید، در واقع سه قسمت کوتاه از فیلم است که از سوی جشنواره کن منتشر شده و آنونس فیلم نیست. ظاهرا هر فیلمی که در این رویداد حضور دارد، بخش‌های کوچکی از آن در اختیار تلویزیون‌ها قرار می‌گیرد تا در صورت صحبت یا نقد فیلم، این صحنه‌های کوتاه پخش شود.     پیش‌بینی خودتان درباره بازخورد تماشاگران داخلی و خارجی از نمایش فروشنده چیست؟   حدس می‌زنم مثل فیلم‌های قبلی‌ام، فیلم تماشاگر عام گسترده‌ای در ایران و بیرون از ایران داشته باشد. علی‌رغم اینکه عده‌ای بی‌وقفه در تلاش‌اند تا اینگونه تبلیغ کنند که این فیلم‌ها جشنواره‌ای هستند و بی‌مخاطب، بی‌آنکه اشاره‌ای کنند و یا عامدانه این واقعیت را کتمان می‌کنند که فیلم‌های قبلی من از چهارشنبه‌سوری به این سو، جزو چند فیلم‌ پرمخاطب سال بوده‌اند. درباره فروشنده، از بازخوردی که از پخش‌کنندگان داشته‌ام ونمایش‌های محدودی که تا الان داشته‌ایم، این فیلم هم مثل فیلم‌های قبلی به نظر می‌آید پرتماشاگر باشد.         در زمان اکران فیلم گذشته تاکید داشتید که اکران ایران برایتان در اولویت است. آیا همچنان اکران فروشنده در ایران، اولویت شماست؟   قطعا. همان‌طور که اشاره کردم فیلم پیش از اکران بین‌المللی در ایران به نمایش درخواهد آمد.     باتوجه به رقبایتان در جشنواره مسابقه کن، پیش‌بینی‌تان از موفقیت فیلم، در کن چیست؟   فیلم تازه چند روزی‌ست که آماده شده. تا همین هفته پیش، مشغول میکس صدا و تصحیح رنگ آن بودیم. به همین خاطر فیلم، دیر به دست هیئت انتخاب کن رسید و آنها پس از اعلام اسامی بیست فیلم موفق شدند نسخه بدون اصلاح رنگ و میکس صدای فیلم را ببینند که با تاخیر چند روزه به لیست اضافه کنند. به همین خاطر، هنوز از فیلم فاصله نگرفته‌ام تا بتوانم پیش‌بینی‌ای داشته باشم. اما به هرحال، همین‌که در این فرصت یک‌ساله با همراهی گروه بسیار نازنینی که داشتم، این فیلم بدون هیچ مشکل و دست‌اندازی به سرانجام رسید، برایم موفقیت است. در مسیر ساخت فیلم، متاسفانه یکی از انسان‌های بزرگی را که در زندگی با او رفاقت عمیقی را شروع کرده بودم، از دست دادیم. حسرت تماشای حاصل کار، با زنده‌یاد یدالله نجفی که در طول پیش‌تولید و ساخت فیلم، بیش از یک صدابردار در کنارم بود، همیشه با من خواهد بود. روحش شاد.            گفت‌وگو از شیما غفاری خبرنگار ایسنا   ,
کشیک‌های شبانه محیط‌بانان به منظور حفظ بچه یوزپلنگ آسیایی، در محور شاهرود سبزوار و محدوده عبا‌س‌آباد مستقر شده‌اند؛ این قلاده، تنها توله‌ی یوزپلنگ ماده‌ای است که چند روز پیش در تصادف جاده تهران مشهد قربانی شد.    تصادفات جاده‌ای که بنا به آمار و ارقام سازمان حفاظت محیط زیست، طی 9 سال اخیر 60 درصد تلفات یوزپلنگ را به خود اختصاص داده است، هنوز آن قدر که باید، هولناک تلقی نمی‌شود، این درحالیست که تنها 50 قلاده از این گونه باقی مانده و فاجعه تلف شدن هر یک قلاده به معنای از دست رفتن دو درصد جمعیت این گونه ارزشمند محسوب می‌شود.    به طبع اگر این گونه تلف‌شده از جنس ماده باشد، عمق فاجعه را عمیق‌تر می‌کند، چون این گونه در صورت زنده ماندن می‌توانسته مادر حداقل دو یا سه خانواده جدید دیگر باشد.    هومن جوکار، مدیر ملی پروژه حفاظت از یوزپلنگ آسیایی درباره توله 10 ماهه این یوزپلنگ تلف شده، به خبرنگار محیط زیست خبرگزاری دانشجویان ایران (ایسنا) گفت: از آنجا که این خطر وجود دارد که این توله یوزپلنگ به جاده و محل کشته شدن مادرش برگردد، طی چهار شب متوالی با تعدادی از افراد پروژه حفاظت از یوزپلنگ، نیروهای محیط‌بان منطقه و افراد داوطلب در منطقه مستقر هستیم.    وی اظهار کرد: شب‌ها با روشن کردن آتش و کشیک تا صبح مراقب هستیم تا توله یوزپلنگ به سمت جاده نیاید و کشته نشود. این کشیک‌ها ادامه دارد تا مطمئن شویم که توله از جاده دور و به عمق منطقه وارد شده است. به محضی که بتواند بدون مادر شکار بگیرد، خیال ما راحت می‌شود؛ ولی تا این زمان ما باید این کار را ادامه دهیم.    مدیر ملی پروژه حفاظت از یوزپلنگ آسیایی با بیان این که آمادگی کامل برای پیش آمدن هر شرایط را داریم، گفت: تجهیزات کافی برای زنده‌گیری این توله را داریم؛ ولی سعی داریم این کار را نکنیم. در صورت اجبار این گونه را زنده‌گیری می‌کنیم تا در یک شرایط مناسب قرار گرفته و بعد از ری کاوری (بهبود) به طبیعت برگردد.     جلسه کمیته بحران استان سمنان با محوریت یوزپلنگ  جوکار در ادامه به برگزاری جلسه‌ای با حضور وزارت راه و شهرسازی و پلیس راهور استان سمنان در روز چهارشنبه 6 خرداد اشاره کرد و گفت: این جلسه در کمیته بحران استان سمنان برگزار می‌شود که طی آن گزارشات علمی و فنی را ارائه و توافقات نهایی می‌شود، همچنین در انتهای گزارش پیشنهاد اجرای مجموعه‌ای از عملیات وجود دارد که هر یک از دستگاه‌ها باید بخش مربوط به حوزه خود را بر عهده بگیرند. پلیس راهور باید دوربین‌های کاهش سرعت، تابلو ها و علائم هشداردهنده برای کاهش سرعت رانندگان را نصب کند و وزارت راه باید در مورد اقدامات مربوط به جاده ساخت زیرگذر و روگذر در محور 12 کیلومتری ، فنس‌کشی اطراف جاده وارد کار شود.    وی افزود: طی چند ماه گذشته مجموعه مطالعاتی در این باره صورت گرفته که در نتیجه آن مشخص شد که درخواست ایجاد تمهیدات سازمان حفاظت محیط زیست برای چند کیومتر از جاده تهران مشهد است، همچنین باید از لحاظ زیست شناسی کریدور یوزپلنگ شناخته می‌شد که طی مطالعات این کار انجام ‌شد.     نجات جان یوزپلنگ در گرو ساخت روگذر  مدیر ملی پروژه حفاظت از یوزپلنگ آسیایی با اشاره به این که طی چند ماه اخیر علاوه بر مطالعات، رایزنی برای تامین بودجه نیز انجام شد، افزود: تاکنون نزدیک 200 میلیون تومان از بیمه دانا گرفته شده و برای شروع کار بودجه مناسبی است، ولی برای ایمن شدن جاده و کریدور یوزپلنگ به بودجه بیشتری نیاز است.    به گفته‌ی جوکار، برخی طرح‌ها چون نصب تابلوها و علائم هشدار دهنده، ایجاد طاق نصرت به منظور هشیاری رانندگان نسبت به ورود آنها به محدوده جدی، قابلیت اجرای سریع دارد. نصب دوربین‌های کنترل سرعت نیز می‌تواند در صورت همکاری پلیس راهور و وزارت راه و شهرسازی به سرعت اجرایی شود.    وی با بیان اینکه قدم لازم برای حفاظت یوزپلنگ‌ آن است که مسیر حرکت یوزپلنگ (کریدور) را امن کنیم، گفت: جلوی حرکت حیوان را نمی‌شود گرفت، این اقدام هزینه بردار است باید هر دستگاه و هرکسی که کاری از دستش بر می‌آید در تامین بودجه برای ساخت روگذر و فنس کشی در اطراف جاده اقدام کنند.    مدیر ملی پروژه حفاظت از یوزپلنگ آسیایی با تاکید بر این که رقم لازم برای این کار در قبال بودجه‌های عمرانی کشور ناچیز است، گفت: احتیاج نیست این روگذر خیلی بزرگ و خیلی سنگین ساخته شود. بلکه در دنیا برای این روگذرها نمونه‌هایی به صورت تونل‌هایی پیش ساخته وجود دارد که بسیار سبک هستند و روی آنها مقداری خاکریزی صورت می‌گیرد که کار پیچیده‌ای نیست، ولی هزینه‌بردار است که تامین این هزینه از توان پروژه حفاظت از یوزپنگ و سازمان حفاظت محیط زیست خارج است.    انتهای پیام   ,
اهل موسیقی نسبت به رویدادهای مذهبی و دینی بی‌تفاوت نبوده‌اند و با زبان خودشان که همان موسیقی است، برای عرض ارادت به بزرگان دین دست به کار شده‌اند. در این میان قطعات ماندگاری برای منجی بشریت نوشته و ساخته شده‌اند.    خبرنگار سرویس موسیقی ایسنا، در آستانه نیمه شعبان و ولادت حضرت مهدی (عج) نگاهی دارد به برخی قطعات که برای امام زمان (عج) ساخته شده‌اند.     خشایار اعتمادی یکی از خوانندگان قدیمی در عرصه‌ی موسیقی پاپ است. او سال‌ها پیش قطعه‌ای به نام منجی منتشر کرد که در زمان خودش مورد توجه مردم قرار گرفت. موسیقی این اثر را بابک بیات ساخته و اکبر آزاد هم شعر آن را سروده است. در بخشی از این ترانه آمده است:‌  یک نفر با قلب من گفت... مردی می‌آید ز خورشید... مردی می‌آید ستم‌سوز... در نگاهش موج دریا... شیرمرد بیشه عشق... مرد مردستان طاها...     علیرضا افتخاری نیز در آلبوم نیلوفرانه قطعه‌ای به نام یارا یارا دارد که اثری تقدیمی به امام زمان (عج) است. شعر این اثر را زنده‌یاد قیصر امین‌پور سروده و آهنگسازی آن را هم عباس خوشدل بر عهده داشته است. این اثر در دهه‌ی 70 از جمله کارهای موفق محسوب می‌شد که افتخاری در آن می‌خواند: یارا یارا گاهی دل مارا به چراغ نگاهی روشن کن... چشم تار دل را، چو مسیحا به دمیدن آهی روشن کن... بی تو برگی زردم، به هوای تو می‌گردم... که مگر بیفتم بر پایت ای نوای نایم... به هوای تو می‌آیم... که دمی نفس کنم تازه در هوایت...    همچنین محمد اصفهانی با اجرای قطعه‌ی روزی تو خواهی آمد به منجی بشریت ادای احترام کرده است. شاعر این قطعه محمدعلی شیرازی است و موسیقی کار را هم زنده‌یاد همایون خرم بر عهده داشته است. کامبیز روشن‌روان نیز این قطعه را تنظیم کرده است. اصفهانی در این قطعه می‌خواند:  روزی تو خواهی آمد از کوچه‌های باران... تا از دلم بشویی غم‌های روزگاران... تو روح سبز گلزار گل شاداب بی‌خار... مرا از پا فکنده شکستن‌های بسیار...       علی لهراسبی که این روزها در زمینه‌ی موسیقی پاپ خواننده‌ی فعالی است، با ترانه‌ای به نام حس غریب به شهرت رسید. لهراسبی این قطعه را با همکاری محمدرضا چراغعلی ساخت و ترانه‌ی اثر هم توسط سیاوش پورشیرمحمد نوشته شد. خواننده در این ترانه می‌خواند: تو همون حس غریبی که همیشه با منی... تو بهونه‌ی هر عاشق واسه زنده بودنی... تو امید انتظاری تو دلای ناامید... مثل دیدن ستاره تو شبای ناپدید...     غلامرضا صنعتگر که تا همین چند وقت پیش در بستر بیماری بود، سال 84 اثری را با عنوان عطر نرگس منتشر کرد که با گویش مردم بندرعباس خوانده شده است. او ساخت این قطعه را نیز خودش بر عهده گرفت و در آن این‌گونه می‌خواند: ای شکوه عطر نرگس توی جمعه‌های خسته... نوم خوب تو طلسمم توی این شوون شکسته... تو عمق ناباور شک تبلور صداقتی... طلوع بکن ترانه سا که معنی حقیقتی...     علی فانی هم شعری را در قالب بحر طویل اجرا کرده که توسط مجتبی روشن‌روان در وصف زمان (عج) سروده شده است. نحوه‌ی اجرای این قطعه دکلمه و نوا است که خواننده در آن می‌خواند: خدایا به روی درخشان مهدی... به زلف سیاه و پریشان مهدی... به قلب رئوفش که دریای داغ است... به چشمان از غصه گریان مهدی... به لب‌های گرم علی یا علی‌اش... به ذکر حسین و حسن‌ جان مهدی...    انتهای پیام   ,
به گفته مقام‌های پنتاگون، ارتش آمریکا به ساکنان پایتخت خلافت خودخوانده داعش هشدار داده تا این شهر را ترک کنند چرا که حملات به رقه‌ قریب‌الوقوع است. درخواستی که با ممانعت سفت و سخت داعش از خروج اهالی، به نظر می‌رسد شدنی نیست.    به گزارش خبرگزاری دانشجویان ایران (ایسنا)، به نقل از پایگاه خبری دیلی بیست، ساکنان رقه در چند روز گذشته از طریق توئیتر اعلام کرده‌اند که ائتلاف تحت امر آمریکا اعلامیه‌هایی از طریق هواپیما بر فراز شهر پخش کرده و در آنها خواستار خروج ساکنان شده است. دو تن از مقام‌های دفاعی آمریکا با تایید این مساله گفته‌اند که نیروهای ائتلاف این کار را کرده‌اند.    در یکی از اعلامیه‌ها که تصویر آن منتشر شده، آمده است زمان آن فرا رسیده است. زمان ترک رقه است.    این بیانیه‌ها در حالی منتشر شده که اهالی رقه می‌گویند به شدت از سوی داعش تحت نظر هستند و اصولا هیچ کس امکان خروج از شهر را ندارد. داعش در واقع از ساکنان غیر نظامی شهر به عنوان سپر انسانی استفاده می‌کند. تروریست‌های داعش خروج ساکنان شهر رقه را در آستانه حملات کردها ممنوع اعلام کرده‌اند اما در عوض دست به تخلیه اقوام و نزدیکان خود از این شهر به سمت شهر دیرالزور زده‌اند.    به گفته شاهدان و منابع محلی، خانواده مزدوران خارجی جزو اولین گروه‌هایی بودند که عصر جمعه از رقه خارج شدند و زندانیان هم از زندان‌های رقه آزاد شده‌اند.    با این حال دیلی بیست می‌نویسد: حمله هوایی و یا زمینی قریب‌الوقوعی دست‌کم از سوی ائتلاف تحت امر آمریکا وجود ندارد. بیشتر به نظر می‌رسد که ائتلاف حملات روانی را آغاز کرده باشد. به نظر می‌رسد که توزیع اعلامیه تازه‌ترین روش ارتش آمریکا باشد و احتمالا اولین بار از زمان آغاز جنگ با داعش است که آنها تهدیدات غیر واقعی علیه این گروه تروریستی صورت می‌دهند.    البته تحرکات اخیر گروه شبه نظامی موسوم به نیروهای سوریه دموکرات که از سوی آمریکا حمایت و تجهیز شده‌اند، می‌تواند تا حدودی ناقض نظر دیلی بیست باشد. نیروهای سوریه دموکرات که بیشتر اعضای آن را کردها تشکیل می‌دهند و تنها با داعش می‌جنگند، اخیرا پیشروی‌های چشمگیری در مصاف با این گروه تروریستی برای خود محقق کرده‌اند و گفته می‌شود تا 30 کیلومتری شهر رقه رسیده‌اند.    شهر رقه سوریه به عنوان مقر اصلی گروه تروریستی داعش در سوریه شمرده می‌شود و سقوط آن ضربه‌ای مهلک به تروریست‌ها وارد می‌آورد. رقه دو سال است در دست داعشی‌هاست و از زمانی که آنها رقه را در دست گرفتند پیشروی‌های گسترده خود در سوریه و عراق را رقم زدند.    انتهای پیام ,
هفته‌ای که سپری شد به دلیل آنکه به صورت نمادین هفته خوابگاه‌ها نام‌گذاری شده بود، انتظار می‌رفت یک هفته ویژه برای آموزش عالی باشد. هفته‌ای که می‌توانست شاهد رونمایی از خوابگاه‌های جدید و ارائه امکانات با کیفیت‌تر به ساکنان خوابگاه باشد، اما آنچه که در این هفته رخ داد تنها چند بازدید از خوابگاه‌ها توسط مسئولین و یک نشست خبری توسط مسئولین وزارت‌خانه‌های علوم و بهداشت بود که قول و قرارهای بسیاری را در پی داشت.    به گزارش سرویس دانشگاهی ایسنا، بی شک خوابگاه‌ یکی از شاخه‌های اصلی مسائل صنفی دانشجویان است. شاخه‌ای که در سال‌های گذشته به دست فراموشی سپرده شده و کم‌تر کسی متوجه این موضوع بود که خوابگاه خانه دوم دانشجویانی است که از محل زندگی و خانواده خود دور شده‌اند و کیفیت آن می‌تواند در مسائل مختلف زندگی این دانشجویان از جمله وضعیت تحصیلی آن‌ها تاثیرگذار باشد.    می‌توان گفت کمبود بودجه همواره مهم‌ترین دلیل بی‌توجهی به خوابگاه‌ها بوده است، کمبود بودجه‌ای که گاه باعث شده سطح امکانات و کیفیت خوابگاه‌ها بسیار پایین باشد و گاه باعث شده بسیاری از دانشجویان به دلیل نبود ظرفیت خوابگاهی، مجبور به سکونت در خانه‌هایی شوند که رنگ و بویی از فضای دانشجویی ندارد.    در این میان، اقدامات سازمان امور دانشجویان وزارت علوم و صندوق‌رفاه دانشجویان وزارت علوم و قول و قرارهایی که مسئولین می‌دهند، کُورسویی را میان راهروهای تاریک کمبود امکانات و کمبود ظرفیت خوابگاه‌ها نمایان ساخته است. قول و قرارهایی که تا به مرحله اجرا نرسد نمی‌توان جامعه دانشگاهی را به آن امیدوار ساخت.       خوابگاه، خانه دوم دانشجویان      وجود 280 هزار ظرفیت در خوابگاه‌های مجردی دانشگاه‌های دولتی    طبق گفته رییس سازمان امور دانشجویان در نشستی که به بهانه هفته خوابگاه‌ها در وزارت علوم برگزار شد، به طور کلی 280 هزار ظرفیت در خوابگاه‌های مجردی دانشگاه‌های دولتی وجود دارد که از این تعداد 80 هزار ظرفیت متعلق به دانشگاه‌های فنی و حرفه‌ای و فرهنگیان، 30 هزار ظرفیت متعلق به موسسات غیرانتفاعی و خوابگاه‌های خودگردان و 170 هزار ظرفیت متعلق به دانشگاه‌های دولتی است.       میزان تخلفات در خوابگاه‌های خودگردان کاهش پیدا کرده است    با توجه به اینکه خوابگاه‌های خودگردان یکی از بازوهای اصلی خوابگاه‌های کشور است و بسیاری از دانشجویان در این خوابگاه‌ها سکونت دارند انتظا می‌رود که نظارت بر این خوابگاه‌ها مشابه خوابگاه‌های دولتی باشد. در همین راستا صدیقی به ابلاغ دستورالعمل جدید برای تاسیس و اداره خوابگاه‌های خودگردان اشاره کرده و هدف این دستورالعمل را نظارت بیشتر بر خوابگاه‌های خودگردان بود عنوان کرده بود.    به گفته وی میزان تخلفات در خوابگاه‌های خودگردان کاهش پیدا کرده است. این در حالی است که تا همین چند ماه اخیر گزارش‌هایی از بروز مشکلات در خوابگاه‌های خودگردان از جمله بیرون کردن ساکنان خوابگاه توسط مالک خوابگاه به دلیل ورشکستگی یا ممانعت از ورود یک دانشجوی دختر به یک خوابگاه خودگردان به دلیل تاخیر چند دقیقه ای و... منتشر شده است.       خوابگاه، خانه دوم دانشجویان      افزایش ظرفیت 75 هزار نفری خوابگاه‌ها طی سه سال    یکی از اخبار نوید بخش دیگری که توسط رییس سازمان امور دانشجویان وزارت علوم ارائه شد اجرای یک برنامه کوتاه‌مدت برای افزایش ظرفیت 75 هزار نفری خوابگاه‌ها طی سه سال بود. به گفته صدیقی کار کارشناسی این مساله انجام شده است و احتمالا 750 هزار متر مربع به مساحت خوابگاه‌ها اضافه شود. هزینه این اقدام نیز برآورد شده است و باید گفت نمی‌توان همه اعتبارات این اقدام را توسط بودجه دولتی تامین کرد و باید از بخش خصوصی و سیستم بانکی کمک گرفت به همین دلیل فراخوانی برای استفاده از ظرفیت بخش خصوصی در سال 95 اعلام خواهد شد و چنانچه 75 هزار ظرفیت به خوابگاه‌ها کشور اضافه شود، ظرفیت‌های خوابگاهی از سطحی معقول برخوردار می‌شود.       ارتقای خوابگاه‌ها در دستور کار سازمان امور دانشجویان    رتبه‌بندی خوابگاه‌ها، از اقدامات دیگری بود که توسط صندوق رفاه دانشجویان در ماه‌های اخیر انجام شد. بر اساس این رتبه‌بندی خوابگاه‌های دولتی به پنج‌رتبه تقسیم شده‌اند و قرار است میزان اجاره‌بهایی که از مهرماه از ساکنان خوابگاه اخذ می‌شود بر اساس نتایج رتبه‌بندی باشد.    صدیقی درمورد رتبه‌بندی خوابگاه‌ها اظهار کرده بود چهار درصد خوابگاه‌ها در رتبه یک، 26 خوابگاه‌ها در رتبه دو، 33 درصد خوابگاه‌ها در رتبه سه، 30 درصد خوابگاه‌ها در رتبه چهار و هفت درصد خوابگاه‌ها در رتبه پنج قرار گرفتند. به طور کلی 1016 دستگاه خوابگاه در سطح دانشگاه‌های دولتی وجود دارد که از این تعداد 700 دستگاه با بازرسی مستمر و مستقیم توسط صندوق رفاه برای رتبه‌بندی مورد بررسی قرار گرفت.    وی همچنین از ارتقای خوابگاه‌هایی که در رتبه‌های پایین‌تر قرار گرفته‌اند خبر داده و اعلام کرده بود با توجه به رتبه‌بندی خوابگاه‌ها در 5 رتبه، یکی از برنامه‌های صندوق رفاه دانشجویان و سازمان امور دانشجویان در سال 95 کمک به تعمیر و ارتقای خوابگاه‌هایی است که در رتبه‌های چهار و پنج قرار گرفته‌اند.       برشی کوتاه از وضعیت یکی از خوابگاه‌های رتبه یک وزارت علوم    بر اساس نتایج رتبه بندی،خوابگاه سلامت دانشگاه علامه طباطبایی در رتبه یک قرار گرفته است. خوابگاهی که می‌توان گفت 90 درصد ساکنان آن که متشکل از دانشجویان ایرانی و غیر ایرانی مقاطع مختلف تحصیلی هستند، از وضعیت این خوابگاه رضایت کافی دارند.    یکی از دانشجویان رشته روان‌شناسی مقطع دکتری این خوابگاه رضایت خود و هم اتاقی‌هایش را از خوابگاه سلامت به ایسنا اعلام کرده و فقط خواستار ارائه سرویس خوابگاه در ایام تابستان است.    به گفته وی خوابگاهی که در ازای خوابگاه سلامت در ایام تابستان در اختیار دانشجویان قرار می‌گیرد بسیار شلوغ بوده و امکانات خوابگاه سلامت را ندارد.    دانشجوی دیگری در مقطع کارشناسی ارشد رشته ارتباطات درمورد امکانات فرهنگی و ورزشی خوابگاه سلامت به ایسنا گفت: امکانات فرهنگی که خوابگاه سلامت در اختیار ساکنان خود قرار می‌دهد بسیار مطلوب است. اکثراً اواخر هفته برای دانشجویان اردو برگزار می‌شود و از طرف دیگر سالنی مجهز به امکانات ورزشی در اختیار دانشجویان قرار دارد.    وی همچنین به حضور مشاور و پزشک در خوابگاه‌ها اشاره کرد و افزود: مشاور و پزشک در خوابگاه‌ها حضور دارند و پاسخگوی نیاز دانشجویان در زمینه‌های مختلف پزشکی به صورت رایگان هستند.    همچنین دانشجوی کارشاسی ارشد مترجمی زبان انگلیسی از کشور افغانستان رضایت خود را از وضعیت خوابگاه سلامت اعلام کرد و به ایسنا گفت: من از سال 87 و از مقطع کارشناسی دانشجوی خوابگاه سلامت بودم و از امکانات و شرایط این خوابگاه راضی هستم.    وی بر لزوم توسعه مسائل تفریحی در این خوابگاه تاکید کرد و گفت: افرادی که از کشورهای دیگر برای تحصیل به ایران سفر می‌کنند تمایل دارند از بخش‌های فرهنگی ایران مخصوصا موزه‌ها بازدید کنند اما این امکان کم‌تر فراهم می‌شود.       خوابگاه، خانه دوم دانشجویان      وضعیت خوابگاه‌های تهران چندان مطلوب نیست    با این وجود رییس صندق رفاه دانشجویان وزارت علوم اعلام کرد وضعیت خوابگاه‌های دانشگاه‌های تهران نسبت به خوابگاه‌های دانشگاه‌های شهرستان چندان مطلوب نیست،طبق گفته صدیقی به طور کلی 202 دستگاه خوابگاه در استان تهران و البرز وجود دارد که از این تعداد 86 دستگاه خوابگاه در رتبه‌های چهار و پنج قرار گرفتند.    البته برای اثبات این موضوع، کافی است پای درد دل ساکنان خوابگاه‌های همین دانشگاه‌های بزرگ شهر تهران که در رتبه‌های پایین‌تر رتبه‌بندی خوابگاه‌ها قرار گرفته‌اند نشست تا متوجه شد چطور هشت نفر در یک اتاق چهار نفره زندگی می‌کنند یا از امکانات ساده‌ای مانند کمد مناسب و درخور، تخت خواب با تشک مناسب و حتی سقفی که باران از آن چکه نکند و... محروم هستند.    البته این بهترین حالت ممکن است، زیرا هنوز دانشگاه‌هایی وجود دارند که توان ارائه خوابگاه کافی به دانشجویان خود را ندارند و برخی از دانشجویان جدیدالورود این دانشگاه‌ها باید تا یافتن مکان مناسب روزگار خود را در نمازخانه دانشگاه سپری کنند.       حلقه مفقوده جلب مشارکت خیرین در آموزش عالی    با وجود اقداماتی که تاکنون در حوزه خوابگاه‌ها انجام شده و قول و قرارهایی که مسئولین زیربط برای ارتقای خوابگاه‌ها داده‌اند،باید به این نکته توجه کرد که آموزش عالی اکنون میعادگاه آینده‌سازان کشور بوده و جبهه آبادسازی و حمایت از کشور از پشت سنگرها اکنون به پشت میز و صندلی‌های دانشگاه منتقل شده است. بنابراین برای هرچه بهتر شدن این سنگر جدید نه تنها دولت و مسئولین،بلکه همگان باید همت ورزند.    متاسفانه با وجود نیازمندی آموزش عالی به حضور و مشارکت خیرین و گام‌هایی‌ که در این زمینه برداشته شده، همچنان جای خالی حضور خیرین در این عرصه بسیار احساس می‌شود و شاید این خلاء به دلیل عدم آگاهی خیرین به نیاز دانشگاه‌ها، حلقه مفقوده مشارکت آن‌ها باشد.    انتهای پیام   ,
رییس صندوق حمایت از پژوهشگران و فناوران با تاکید بر این که این صندوق با دارا بودن 20 درصد بودجه تحقیقاتی کشور، 5.6 درصد تولیدات علمی را بر عهده دارد از حمایت این صندوق از پروژه‌های بزرگ انجمن ژنتیک در حوزه‌های مربوط خبر داد.    به گزارش خبرنگار علمی ایسنا، دکتر ضرغام در دومین همایش بین‌المللی و چهاردهمین همایش ملی ژنتیک کشور با اشاره به حمایت‌های این صندوق از برگزاری همایش‌ها و کارگاه‌های آموزشی اظهار کرد: در سال گذشته حدود 48 کنگره که به صورت بین‌المللی برگزار شده بود، مورد حمایت صندوق حمایت از پژوهشگران قرار گرفت که در این تعداد از کنگره‌ها 170 کارگاه آموزشی با حضور هزار و 700 نفر برگزار شده است.    وی حمایت از ظرفیت‌های بالقوه و بالفعل پژوهشی را از سیاست‌های این صندوق نام برد و یادآور شد: حمایت این صندوق از ظرفیت‌های بالفعل مشخص است، ولی در بخش ظرفیت‌های بالقوه بسته‌های آموزشی در جهت حمایت از خانواده‌ها، مهد‌های کودک و مدارس به منظور بالا بردن سطح دانشی کشور آماده شده است.    ضرغام با تاکید بر این که ارتقای سطح دانش جامعه موجب رشد علمی در همه رشته‌ها خواهد شد، ادامه داد: در این بسته‌ها علاوه بر آشنایی جامعه با موضوعاتی چون تغییر اقلیم و گرمایش زمین آنها را با نحوه حفظ محیط زیست و مدیریت خانواده آشنا می‌کنیم.    رییس صندوق حمایت از پژوهشگران قرن آینده را قرن ذهن، نوآوری و خلاقیت توصیف کرد و ادامه داد: کشور در این زمینه ظرفیت‌های مناسبی دارد که آشنایی با این ظرفیت‌ها و نیروهای انسانی می‌تواند موجبات رشد و اعتلای کشور را فراهم کند.    وی یادآور شد: این صندوق 20 درصد بودجه تحقیقاتی کشور را در اختیار دارد، در حالی که 5.6 درصد تولید علم بر عهده این صندوق قرار گرفته است.    ضرغام با بیان این که ایران یک درصد جمعیت جهان را دارد، اضافه کرد: ایران با دارا بودن یک درصد جمعیت جهان، 1.56 درصد تولید علم جهان را بر عهده دارد و در سال 2014 نیز صندوق حمایت از پژوهشگران ایران به عنوان برترین حامی تولید علم معرفی شد.    ضرغام حمایت‌های این صندوق را شامل موارد متعددی چون ثبت اختراعات و ساخت نمونه اولیه ذکر کرد و گفت: در سال قبل، 91 اختراع را که در سطح بین‌الملل به ثبت رسیده است، مورد حمایت قرار دادیم.    رییس صندوق حمایت از پژوهشگران همکاری این صندوق را با بنیادهای علمی دنیا را از دیگر برنامه‌ها ذکر کرد و افزود: این صندوق با بنیاد علمی روسیه در زمینه اجرای پروژه‌های مگاساینس همکاری دارد و پیشنهاد می‌کنیم که اگر انجمن ژنتیک ایران پروژه‌هایی در این زمینه تعریف کند، بدون هیچ محدودیتی از آنجا حمایت می‌کنیم.    وی همکاری این صندوق با بنیاد علم چین را از دیگر همکاری‌های بین‌المللی نام برد و یادآور شد: با امضای تفاهم‌نامه‌ای با بنیاد علم چین در سه زمینه نانو، علوم شناختی و انرژی‌های تجدید‌پذیر پروژه‌های مختلفی را تعریف کردیم.    ضرغام همکاری این صندوق با بنیاد علم آلمان را از دیگر برنامه‌های این نهاد مالی نام برد و گفت: هدف ما از این اقدامات استفاده از ظرفیت‌های علمی و مالی دنیا در جهت تحقق اهداف بالادستی است.    رییس صندوق حمایت از پژوهشگران، حمایت از کرسی‌های پژوهشی را از دیگر برنامه‌های این صندوق نام برد و اظهار کرد: صاحبان کرسی‌ها در هر سال می‌توانند دو دانشجوی پسادکتری و دو استادیار جوان را در قالب تیم مورد پذیرش قرار دهند.    وی ایجاد هسته‌های علمی در دانشگاه‌ها با همکاری اساتید را از دیگر برنامه‌ها ذکر کرد و ادامه داد: در سال گذشته 21 هسته‌ علمی در دانشگاه‌ها تشکیل شد تا با ایجاد این هسته‌ها دانشجویان بتوانند از تجارب اساتید استفاده کنند.    ضرغام با تاکید بر این که 70 درصد پژوهشگران و اساتید کشور با این صندوق در ارتباط هستند، خاطرنشان کرد: تنوع مالی این صندوق به گونه‌ای است که هیچ طرحی خارج از دایره حمایت این صندوق قرار نخواهد گرفت.    انتهای پیام ,
همزمان با برگزاری دومین کنگره بین‌المللی و چهاردهمین کنگره ملی ژنتیک به 10 نفر از افراد برجسته در حوزه علم ژنتیک جایزه ملی ژنتیک ایران اعطا می‌شود.    به گزارش خبرنگار علمی ایسنا، دکتر سیدجواد مولی، نایب رییس انجمن ژنتیک ایران در دومین کنگره بین‌المللی و چهاردهمین کنگره ملی ژنتیک ایران با تاکید بر این که جایگاه امروز ژنتیک ایران مرهون تلاش پیشکسوتان این حوزه است، اظهار کرد: چهاردهمین کنگره ملی و دومین کنگره بین‌المللی ژنتیک ایران همزمان با پنجاهمین سالگرد تاسیس انجمن ژنتیک ایران برگزار می‌شود.    وی با اشاره به جزییات برگزاری این کنگره خاطرنشان کرد: در این دوره از کنگره هزار و 79 نفر ثبت‌نام کردند که پس از ارسال چکیده مقالات، 89 مقاله در قالب ارائه به صورت سخنرانی و 759 مقاله نیز در قالب ارائه به صورت پوستر انتخاب شدند.    مولی با بیان این که در این دوره از 11 کشور سخنران کلیدی حضور دارند، خاطرنشان کرد: ملاک انتخاب ما سطح علمی دانشمندان بوده است.    وی از اهدای جایزه ملی ژنتیک در این دوره از کنگره خبر داد و اظهار کرد: به مناسبت پنجاهمین سالگرد تاسیس انجمن ژنتیک، تندیس اولین دوره جایزه ملی ژنتیک ایران اعطا خواهد شد. این تندیس در سه زیرگروه به چهره‌های تاثیرگذار، محققان برتر و محققان جوان برتر در حوزه‌های مختلف ژنتیک اهدا می‌شود.    مولی برگزاری جلسات مشترک میان مهمانان خارجی با مراکز علمی داخلی را از دیگر برنامه‌های این کنگره دانست و تصریح کرد: به منظور تعامل بیشتر دانشجویان با محققان خارجی برنامه ویژه‌ای تدارک دیده شده است تا بتوانند در محیط‌های کاملا غیر رسمی و به صورت رو در رو سوالات علمی و آکادمیک خود را با محققان خارجی در میان بگذارند.    انتهای پیام ,
رییس انجمن ژنتیک ایران با تاکید بر این که در حال حاضر دنیا به عرصه‌های پس از ژنومیک وارد شده است، گفت: از فرهیختگان و دانشمندان کشور انتظار می‌رود تا با پیمودن راه‌های میانبر تجارب گرانقدر دانشمندان عهد باستان و هخامنش را زنده کنند.    به گزارش خبرنگارعلمی ایسنا، دکتر محمود تولایی در دومین کنگره بین‌المللی و چهاردهمین کنگره ملی ژنتیک کشور در دانشگاه شهید بهشتی با اشاره به افتخارات ایران در حوزه ژنتیک در دوران باستان افزود: جمهوری اسلامی ایران به عنوان کشوری در حال توسعه که در حال تلاش برای گذار به مرحله توسعه یافتگی است، در افق سند چشم‌انداز خود دستیابی به عرصه‌های نوین دانش ژنتیک و زیست فناوری را مورد توجه قرار داده تا به موازات سایر عرصه‌های دانشی، پیشرفت‌های نوینی را به جامعه علمی تقدیم کند.    وی اضافه کرد: از این رو از جوانان فرهیخته و دانشمندان انتظار می‌رود که با پیمودن راه‌های میانبر و استفاده از تجارب گرانسنگ دانشمندان در اقصی نقاط جهان احیاگر دانشمندان ایرانی عهد باستان و هخامنش همچون اسکیلاس مکتشف و طراح قنات، آرتاخه مهندس و سازنده کانال آتوس، استانس شیمی‌دان عصر هخامنش، فرغان معمار و سازنده طاق کسری و دهها نفر همانند آنها و همچنین دانشمندان دوره اسلامی چون یعقوب بن طارق ستاره‌شناس، جابربن حیان شیمیدان و بنوموسی ریاضیدان و پایه‌گذار علم مهندسی را احیا کنند.    تولایی با تاکید بر این که امروزه با همت پیشکسوتان حوزه علم ژنتیک حرکت‌های مناسبی در این زمینه آغاز شده است، خاطرنشان کرد: این روند موجب شد تا در دو سال گذشته بنیاد خیریه‌ ژنتیک و آزمایشگاه خیریه برای افراد کم برخوردار تاسیس شود.    وی ابراز امیدواری کرد که با تسری این حرکت در میان حوزه‌های مختلف ژنتیک مردم بتوانند از برکات آنها بهره‌مند شوند.    رییس دومین کنگره بین‌المللی و چهاردهمین کنگره ملی ژنتیک ایران با بیان این که پنجاهمین سالگرد تاسیس انجمن ژنتیک ایران در شرایطی است که دنیای علم ژنتیک به عرصه‌های پس از ژنومیکس وارد شده است، خاطرنشان کرد: این پیشرفت‌ها موجب شده است تا تحولات روزافزونی را در بیوانفورماتیک، ژنومیکس مقایسه‌ای بین گونه‌های مختلف گیاهی، جانوری و زیست سازواره‌ها فراهم کند.    تولایی تصریح کرد: دستیابی به افق‌های روشن در حوزه ژنتیک نیازمند برنامه‌های آینده پژوهی، پایش مستمر علوم، تعامل موثر با دانشمندان پیشرو در سطح دنیا و به اشتراک گذاردن یافته‌های علمی است.    انتهای پیام ,
معاون علمی و فناوری رییس جمهور با بیان اینکه نیروی انسانی مهمترین سرمایه هر جامعه است، گفت: اگر به این نتیجه برسیم که نیروی انسانی مهمترین و اصلی‌ترین سرمایه یک کشور محسوب می‌شود باید بتوانیم به این سرمایه اهمیت بدهیم و بگذاریم آنها ریسک کنند تا اعتماد به نفس داشته باشند در این صورت است که به آنچه که می‌خواهیم دست پیدا می‌کنیم.    به گزارش خبرنگار علمی ایسنا، دکتر سورنا ستاری در مراسم اختتامیه نخستین جشنواره ملی و کنگره بین‌المللی علوم و فناوری‌های سلول‌های بنیادی و پزشکی بازساختی با تاکید بر این که سی و دو میلیون جوان در کشور وجود دارد، اظهار کرد: حدود 5 میلیون دانشجو و 13 میلیون دانش‌آموز در جامعه بیانگر این است که بهترین منابع و سرمایه برای دستیابی به توسعه در اختیار ما وجود دارد که باید بتوانیم این سرمایه را به ثروت و علم تبدیل کنیم.    وی افزود: آینده کشور با نفت، گاز و معدن اداره نمی‌شود بلکه به دست نیروی انسانی و نخبگانی خواهد افتاد که برای توسعه و پیشرفت جامعه تربیت شده‌اند.    دکتر ستاری در پایان خاطرنشان کرد: خوشبختانه گام‌های خوبی برای آموزش و تربیت نیروی انسانی در کشور برداشته شده است به طوری که برگزاری المپیاد دانش‌آموزی و تاسیس پژوهش‌سراها در آموزش و پرورش اتفاق خوبی برای تربیت نیروی انسانی است. امیدواریم این افراد در سیستم آموزش و پرورش کشور طوری تربیت شوند که بتوانند در آینده برای کشور هزینه بدهند.    به گزارش خبرنگار ایسنا، دکتر ستاری در حاشیه مراسم اختتامیه نیز توسعه و فعالیت در زمینه سلول‌های بنیادی را مهمترین اهداف معاونت علمی و فناوری ریاست جمهوری دانست و اظهار کرد: خوشبختانه پتانسیل‌های خوبی در زمینه علم طب بازساختی و سلو‌لهای بنیادی در کشور وجود دارد؛ به طوری که در حال حاضر 50 شرکت دانش‌بنیان در این حوزه تاسیس شده است که یک حرکت جدید به شمار می‌رود. امیدواریم در حوزه توسعه و تجاری‌سازی آن نیز گام‌های اساسی برداشته شود.    وی خاطرنشان کرد: در حوزه پژوهش و توسعه سلول‌های بنیادی و طب بازساختی با یکی از دانشگاه‌های برتر قراردادی را منعقد کردیم که نگاه جدیدی در حوزه پزشکی محسوب می‌شود. دنبال افزایش این قراردادها با دانشگاه‌های معتبر کشور هستیم.    دکتر ستاری یادآور شد:‌ تمامی قراردادهایی که با دانشگاه‌های برتر در حوزه سلول‌های بنیادی منعقد می‌شود، امسال اجرایی خواهد شد و معاونت علمی و فناوری ریاست جمهوری از همه مراکز و دانشگاه‌هایی که در این زمینه فعال باشند، حمایت می‌کند.    در پایان این مراسم که با حضور وزیر آموزش و پرورش، وزیر علوم و تحقیقات، معاون علمی و فناوری ریاست جمهوری و دبیر نخستین جشنواره ملی و کنگره بین‌المللی علوم و فناوری‌ها سلول‌های بنیادی برگزار شد از پیشکسوتان حوزه سلول‌های بنیادی، برگزیدگان مقاله، ایده و پایان‌نامه‌های برتر و همچنین از نفرات برتر المپیاد دانشجویی تقدیر و تشکر شد.    انتهای پیام ,
وزیر بهداشت، درمان و آموزش پزشکی از تشکیل پرونده الکترونیک سلامت برای تمامی مردم قم تا یک سال آینده خبر داد.     به گزارش سرویس سلامتخبرگزاری دانشجویان ایران(ایسنا) منطقه قم، سید حسن قاضی‌زاده هاشمی در آیین انعقاد تفاهم‌نامه احداث بیمارستان 250 تخت‌خوابی تخصصی مادر و کودک و پلی‌کلینیک تخصصی حضرت صاحب‌الزمان (عج) در مسجد مقدس جمکران، افزود: اقدامات خوبی در حوزه بهداشت و درمان استان قم انجام شده و معتقد هستیم قم باید تابلوی خدمات جمهوری اسلامی باشد و خدمات ویژه‌ای برای زائرین و مجاورین حرم کریمه اهل بیت (س) و مسجد مقدس جمکران ارائه شود.    وی ادامه داد: اقدامات خوبی در روند احداث بیمارستان یک هزار تخت‌خوابی قم انجام شده و امیدوار هستیم با همکاری شهرداری قم شرایط برای شروع کار پیمانکار فراهم شود.    وزیر بهداشت، درمان و آموزش پزشکی در مورد روند ساخت بیمارستان‌های نیمه‌کاره استان قم گفت: بیمارستان فرقانی با 350 تخت خواب حداکثر تا پایان شهریورماه سال جاری، بیمارستان 200 تخت‌خوابی نیروگاه که در منطقه‌ای محروم واقع شده تا پایان سال 95 و مرکز درمانی خوانساری با 220 تخت‌خواب تا پایان سال 96 به اتمام رسیده و مورد بهره‌برداری قرار می‌گیرد.    قاضی‌زاده‌هاشمی با اشاره به مدت ساخت بیمارستان تخصصی مادر و کودک و پلی کلینیک تخصصی حضرت صاحب‌الزمان (عج) ابراز کرد: با لطف الهی و همت خیرین امیدواریم این بیمارستان در زمان مقرر که سه سال بعد است به بهره‌برداری برسد.    وی با اشاره به روند خدمات‌رسانی در مراکز درمانی قم گفت: خدماتی که در بیمارستان‌های نکویی، شهید بهشتی و ... ارائه می‌شود توسعه یافته و در تمام بیمارستان‌های قم طرح تحول سلامت در حال اجراست.    وزیر بهداشت، درمان و آموزش پزشکی ضمن ابراز رضایت از عملکرد دانشگاه علوم پزشکی استان قم برای فراهم کردن زیرساخت خدمات درمانی با وجود کمبودها اظهار کرد: قم باید مجهزترین و بهترین دانشگاه علوم پزشکی بین‌المللی را داشته باشد و امیدوار هستیم با لطف خدا و همت مضاعف مسؤولین شاهد توسعه آموزش عالی پزشکی در این شهر باشیم.    قاضی‌زاده‌هاشمی با بیان اینکه قم جزء نخستین استان‌هایی است که زیر پوشش شبکه بهداشت قرار گرفت، اذعان کرد: با توجه به اینکه حاشیه‌نشین زیادی در قم وجود دارد یک میلیون و 200 هزار نفر جمعیت این استان زیر پوشش شبکه بهداشت هستند، یعنی به ازای هر 3 هزار نفر یک مراقب سلامت و به ازای هر 12 هزار نفر یک پایگاه سلامت وجود دارد.    وی خاطرنشان کرد: سعی داریم و امیدوار هستیم ظرف یک سال آینده برای همه اهالی استان قم پرونده الکترونیک سلامت تهیه شود تا وضعیت سلامت یا بیماری‌ها مشخص شده باشد که خدمات درمانی به نحو مطلوب‌تری ارائه شود.    وزیر بهداشت، درمان و آموزش پزشکی یادآور شد: تفاهم‌نامه بیمارستان تخصصی مادر و کودک و پلی‌کلینیک تخصصی حضرت صاحب‌الزمان (عج) امروز با اجازه آیت‌الله مکارم‌شیرازی امضاء شد و با وجود اینکه این بیمارستان با رویکرد تخصصی برای مادران و کودکان است اما خدمات عمومی را نیز ارائه می‌دهد.    قاضی‌زاده‌هاشمی با ابراز امیدواری از بهره‌برداری این بیمارستان در سه سال آینده گفت: قرارداد تفاهم‌نامه امروز بین تولیت مسجد مقدس جمکران و وزارت بهداشت که در جانب دیگر آن خیرین سلامت کشور هستند امضاء شد تا ساخت و ساز آن توسط خیرین هرچه زودتر انجام شود و پروژه به سرعت آماده بهره‌برداری قرار گیرد.    به گزارش ایسنا، همچنین وزیر بهداشت، درمان و آموزش پزشکی عصر جمعه از بیمارستان صحرایی مسجد مقدس جمکران بازدید کرد.    هاشمی که برای انعقاد تفاهم ‌نامه احداث بیمارستان تخصصی و پلی کلینیک حضرت صاحب الزمان(عج) مسجد مقدس جمکران به شهر قم سفر کرده است پیش از آغاز برنامه‌هایش به صورت سرزده از بخش‌های مختلف بیمارستان صحرایی این مکان مقدس بازدید کرد.    وی ضمن ابراز رضایت از روند خدمت‌رسانی در این بیمارستان گفت: وزارت بهداشت، درمان و آموزش پزشکی و دانشگاه علوم پزشکی استان قم با تمام توان آماده خدمت‌رسانی به زائران و نمازگزاران مسجد مقدس جمکران به ویژه در ایام نیمه شعبان هستند تا ان ‌شاالله بدون هیچ مشکلی این جشن‌ها برگزار شود.    وزیر بهداشت، درمان و آموزش پزشکی ادامه داد: علاوه بر بخش‌های درمانی، اورژانس 115 استان قم نیز در این ایام آماده خدمت ‌رسانی به زائران است تا در صورت بروز مشکل احتمالی بتواند مصدومان را به مراکز درمانی انتقال دهد.    بیمارستان صحرایی مسجد مقدس جمکران در شبستان امام رضا(ع) این مکان مقدس واقع شده که مجهز به اتاق عمل، جراحی آقایان و بانوان، اورژانس، داروخانه و غیره است.    انتهای پیام ,
معاون حقوقی رئیس جمهور گفت: رای دادگاه آمریکا درخصوص 2 میلیارد دلار دارایی های بلوکه شده ایران غیرقانونی است و این اموال باید به ملت ایران برگردد.    به گزارش گروه دریافت خبر خبرگزاری دانشجویان ایران (ایسنا)، الهام امین زاده در حاشیه افتتاح مجموعه فرهنگی ورزشی شهربانو کاشان در گفت وگو با خبرنگاران اظهارکرد: وزیر امور خارجه کشورمان نامه ای به دبیرکل سازمان ملل مبنی بر محکومیت ایالات متحده آمریکا در این خصوص ارسال کرده است که باید این پول ها به بانک مرکزی برگردد.  وی همچنین گفت: احکامی که در دادگاه های داخلی آمریکا علیه دولت ایران صادر شده، این احکام به طور کلی در امور بین الملل و به علت مصونیت حقوقی دولت ها، بی سابقه و ممنوع است.  امین زاده تصریح کرد: هر دولتی مصون از محکومیت در دادگاه داخلی آمریکا و هر کشور دیگری است.  وی درباره 2 میلیارد دلار دارایی های بلوکه شده ایران گفت: بانک های مرکزی محل گردش مالی اموال و دارایی های ملت یک کشور است و حتی تحریم موقت آن هم ممنوع است، چه رسد به اینکه هدف صدور و اجرای احکام قرار گیرد، بنابراین 2 میلیارد دلار اموال بلوکه شده باید به ملت ایران بازگردانده شود.  معاون حقوقی رئیس جمهور در خصوص کمیته ماده 76 معاونت حقوقی ریاست جمهوری نیز گفت: این کمیته از جمله معدود کمیته هایی است که سه قوه مقننه، مجریه و قضاییه و معاونت حقوقی ریاست جمهوری در آن حضور دارند.  وی افزود: ریاست این کمیته با قوه مجریه است که قوانین مزاحم کسب و کار را شناسایی کرده و از فعالان اقصادی سراسر کشور می خواهیم که قوانین مزاحم کسب و کار خود را در تجارت، صنعت، اقتصاد و تولید و اشتغال مولد شناسایی و به این معاونت اطلاع دهند.  امین زاده گفت: این کمیته، قوانین مزاحم را بررسی کرده و برای حذف به مجلس و دولت ارسال می کند.  معاون حقوقی رئیس جمهور همچنین در خصوص منشور حقوق شهروندی اظهار کرد: این منشور را دکتر روحانی برای اجرا به معاونت حقوقی، تفویض اختیار کرده است و ما آن را تدوین و در اختیار مردم قرار داده ایم.  وی تصریح کرد: همه منشورها از جمله؛ بانوان، دانش آموزی، بیمار، دانشجویی و کارگران در حاشیه منشور مرکزی شکل خواهند گرفت.  امین زاده یادآور شد: حقوق و تکالیف زنان هم اکنون به صورت یک قانون در جمهوری اسلامی وجود دارد و دولت موظف است براساس اصل 20 و 21 قانون اساسی آن را اجرا کند.  انتهای پیام ,
گزارش منتشره دولت از بررسی ابعاد مختلف دستبرد دولت آمریکا به دارایی ایران، از نقش پررنگ بانک مرکزی و دولت قبل در دوره حدود هفت ماهه سال 1387 حکایت دارد. این در حالی است که معاون سابق پارلمانی بانک مرکزی معتقد است که باید این گزارش حاوی جزئیات شفاف‌تری در رابطه با خرید و فروش اوراقی که به ضبط دارایی دو میلیارد دلاری منتهی شد، باشد. در عین حال که پاسخگویی مسوولان حاضر در این جریان حدود 15 ساله از الزامات رفع ابهام آن است.  به گزارش خبرنگار ایسنا، روز گذشته-دوشنبه- دولت با انتشار بیانیه‌ای تا حدودی از ماجرای توقیف دارایی دو میلیارد دلاری پرده برداشت. در این گزارش ضمن بررسی و تشریح ابعاد حقوقی و سیاسی موضوع و همچنین رای‌های دادگاه آمریکا و روند خرید اوراق و توقیف، برخی ابهامات نیز مطرح است و به گونه ای به این سوال که تعلل در فروش اوراق با توجه به همزمانی با اعمال تحریم ها، مربوط به چه زمانی بوده، پاسخ داده می شود و این گونه قابل استنباط است که عدم فروش اوراق در دوره ریاست طهماسب مظاهری در بانک مرکزی اتفاق افتاده است.  این در حالی است که در بیانیه این گونه اعلام شده است که چرا با وجود هشدارهای منابع خارجی، مراکز ذیربط داخلی و نهادهای عالی - که در گزارش ها و مکاتبات مسئولان و مقامات ارشد کشور موجود است- ، درفاصله زمانی خطیر پاییز 1386 تا خرداد 1387 اقدام موثری برای خارج کردن اموال ملت ایران از دسترس نظام مالی و قضایی آمریکا که غیرقابل اعتماد بودن آن به اثبات رسیده بود، به عمل نیامده است؟    جدای از اینکه مسئولان وقت می توانند با ارائه توضیحاتی در این باره ابهامات موجود را برطرف کنند، حیدر مستخدمین حسینی که در دوره طهماسب مظاهری و بازه کوتاهی در زمان محمود بهمنی در سمت معاون پارلمانی بانک مرکزی بوده عنوان می کند که پاسخگویی در مورد ماجرای خرید و فروش اوراق نباید محدود به یک دوره خاص باشد و لازم است تا تمامی دوران در این باره بنا بر میزان مسئولیت خود پاسخ دهند. وی البته معتقد است که گزارش منتشره باید جامع تر بوده و جزئیات بیشتری را به عموم مردم ارائه کند.      وی با اشاره به این‌که عنوان شده اوراق از سال 1375 و به مدت حدود 15 ساله خرید و فروش شده بیان کرد که باید اعلام شود انگیزه اصلی از چرایی خرید این اوراق و حتی فروش آن چه بوده و چه کسانی در آن دخیل بوده‌اند؟      معاون سابق پارلمانی بانک مرکزی با اشاره به این‌که مسئولیت موضوع پیش آمده تنها محدود به یک گروه خاص نبوده و در دوره چند ساله خرید و فروش اوراق باید تمامی افراد و سازمان‌های مرتبط پاسخگو باشند، اظهار کرد: به هرحال نمی‌توانیم بگوییم که رئیس جمهوری وقت در این موضوع دخالت نداشته، چرا که بانک مرکزی هر ساله مجمع عمومی برگزار می‌کند و رئیس آن، رئیس جمهور است؛ بنابراین چطور ممکن است تصمیم به این مهمی برای خرید و فروش اوراق گرفته شده باشد ولی رئیس جمهور وقت در جریان آن قرار نگیرد.      مستخدمین حسینی گفت: حتی اگر بگذریم از این‌که در دوران کدام رئیس جمهور خرید و فروش اوراق انجام شده، باید به این موضوع توجه کرد که آیا در سه سال گذشته و در حالی که موضوع خرید و فروش به اتمام رسیده، رئیس جمهور وقت که در مجمع عمومی بانک مرکزی حاضر شده، در این رابطه بررسی و بحثی با مسوولان بانک مرکزی داشته است؟      وی این را هم گفت آیا روسای جمهور قبلی در مجامع عمومی از روسای بانک مرکزی و معاونان آنها پرسیدند که چرا باید این اوراق را در شرایط خاص خرید کنیم و چرا در زمانی که اکنون مورد توجه قرار گرفته به فروش نرسانده‌ایم؟    معاون سابق پارلمانی بانک مرکزی همچنین با بیان این‌که اگر فرض را براین بگذاریم که روسای جمهور در این موضوع کوتاهی کرده‌اند، آنگاه باید روسای بانک مرکزی و معاونان آنها پاسخگو باشند، افزود: گزارش منتشره دولت درباب بررسی که برای توقیف دو میلیارد دلار دارایی انجام داده باید حاوی تمامی این اطلاعات و برطرف کردن ابهاماتی از این دست باشد.      مستخدمین حسینی در ادامه به نقش پررنگ معاونان ارزی و کمیسیون ارزی بانک مرکزی در رقم خوردن چنین تصمیماتی اشاره کرد و گفت: حتی وقتی که موضوع رئیس جمهور را کنار می‌گذاریم باید به اهمیت تصمیم‌گیری‌ها در حوزه ارزی بانک‌ها توجه داشت. چنین مواردی به سایر معاونان بانک مرکزی ارتباطی پیدا نمی‌کند و آنها در آن مداخله‌ای ندارند ولی نمی‌توان از نقش پررنگ معاونان ارزی که عمدتا باید با هماهنگی رئیس کل بانک مرکزی در رابطه با خرید و فروش اوراق در حوزه بین‌الملل اقدام کنند، گذشت.    وی تاکید کرد که گزارش منتشره دولت باید حاوی این موضوع نیز باشد که این اوراق ضمن این‌که چرا در زمان خاصی که اکنون دولت بر آن تاکید دارد خریداری شده، این موضوع را نیز شفاف کند که زمان سررسید اوراق چه دوره‌ای بوده و چرا در آن موقع فروش انجام نشده است یا این‌که آیا امکان فروش وجود داشته یا نه. به طور حتم رئیس کل و معاون ارزی این دوره پاسخ‌های خود را بیان خواهند کرد.  مستخدمین حسینی در این رابطه به این موضوع اشاره کرد که بدون تردید در جریان مذاکرات هسته‌ای اخیر و اجرایی شدن برجام حتما باید ماجرای خرید و فروش این اوراق و مسدود یا ضبط شدن آن مورد توجه قرار گرفته باشد و در این رابطه نیز لازم است تا توضیحات بیشتری از سوی وزارت امور خارجه ارائه شود.  تاکید معاون سابق پارلمانی بانک مرکزی در حالی مطرح می شود که در بازه حدود 20 سال گذشته از شروع خرید و فروش اوراق، اواخر دولت ششم و همچنین دولتهای هفتم، هشتم، نهم، دهم و اخیرا یازدهم است. این در حالی است که در این دوران نوربخش تا سال 1382 در بانک مرکزی حضور داشته و آخرین معاون ارزی وی محمد جعفر مجرد است که در دوره شیبانی - مدیرعامل بعدی بانک مرکزی - و از سال 1382 تا 1386 نیز در این سمت حضور داشته است. بعد از اینکه شیبانی از بانک مرکزی استعفا داد، احمدی نژاد-رئیس‌جمهور وقت - طهماسب مظاهری را جایگزین وی کرد که او نیز در مدت کمتر از یک سال از حضور خود در بانک مرکزی، رضا راعی را به عنوان جانشین مجرد برگزید؛ دوره ای که اکنون انگشت اتهام به چرایی عدم فروش کامل اوراق قرضه و دردسرهای بعدی به سمت آن نشانه رفته است.  اما بعد از رفتن مظاهری، محمود بهمنی به بانک مرکزی آمد که وی البته با برداشتن راعی، برهانی، سید علی و در ادامه مینو کیانی را در سالهای حضورش تا 1392، در سمت معاونت ارزی قرار داد، اما بعد از ورود ولی الله سیف به بانک مرکزی باز هم معاونت ارزی تغییر کرد و غلامعلی کامیاب جایگزین وی شد. این درحالی است کارشناسان همواره نسبت به تغییرات سریع در معاونت ارزی بانک مرکزی و عدم ثبات در آن منتقد هستند.    انتهای پیام ,
به دنبال صدور حکم دیوان عالی آمریکا درباره پرداخت دو میلیارد دلار از دارایی های مسدود شده ایران برای پرداخت غرامت به خانواده های آمریکایی کشته شده در حملات سال 1983، بانک مرکزی با ارائه توضیحاتی اعلام کرد که موضوع توقیف و برداشت دارایی های ایران به برجام و توافق هسته ای کشورمان با 1+5 ارتباطی ندارد و توقیف دارایی های بانک مرکزی تخلف آشکار است.    به گزارش ایسنا، روز چهارشنبه - اول اردیبهشت ماه - بود که، دیوان عالی آمریکا حکمی صادر کرد که بر اساس آن حدود دو میلیارد دلار از دارایی‌های مسدود شده ایران باید برای پرداخت غرامت به خانواده های آمریکاییان کشته شده در حملات سال 1983 به پایگاه نیروهای تفنگداران دریایی آمریکا در بیروت برداشت شود.  به دنبال صدور حکم از سوی دیوان عالی آمریکا، انتشار اخبار مربوط به آن در رسانه ها به سمتی رفت که این گونه نشان می داد که موضوع توقیف و برداشت دارایی های ایران به برجام و توافق هسته ای ایران با 1+5 مرتبط است، این در حال است که بانک مرکزی با ارائه توضیحاتی این موضوع را رد کرد.    در همین رابطه حمید قنبری - مدیر اداره بررسی های حقوقی بانک مرکزی - این خبر و رخدادهای حقوقی و قضایی در آمریکا و در مقابل اقدام های حقوقی بانک مرکزی ایران را تشریح کرد.     سابقه تاریخی رأی دیوان عالی ایالات متحده ایالات متحده آمریکا علیه ایران چیست؟  ایالات متحده آمریکا در سال 1996 قانون مصونیت دولت‌های خارجی (مصوب 1976) را اصلاح کرد. بر اساس این قانون، اشخاص آمریکایی آسیب دیده از حملات تروریستی در هر جای دنیا و یا بازماندگان آنها می توانند در محاکم آمریکا علیه دولت هایی که حامی عملیات تروریستی هستند شکایت کنند.    وزارت خارجه آمریکا فهرست دولت های حامی تروریسم را مشخص می کند. جمهوری اسلامی ایران از سال 1984 در فهرست دولت های حامی تروریسم ایالات متحده آمریکا قرار گرفته است. از این رو از سال 1996 به این سو و با وضع اصلاحیه مزبور، دعاوی متعددی توسط اشخاصی که در کشورهای مختلف، از عملیات نیروهای جهادی نظیر حماس و حزب الله آسیب دیده بودند یا بازماندگان آنها علیه جمهوری اسلامی ایران، مطرح شد.    دولت ایران به درستی معتقد بود که بر اساس اصل برابری حاکمیت ها و مصونیت دولت ها در حقوق بین الملل، محاکم داخلی یک دولت نباید مجاز باشند به دعاوی مطروحه علیه دولت های خارجی رسیدگی کنند؛ لذا سیاست جمهوری اسلامی ایران در قبال اینگونه دعاوی، به رسمیت نشناختن این رویه و عدم شرکت در محاکم بود. لیکن دادگاه های آمریکا علیرغم عدم حضور خوانده (که در اغلب موارد، دولت ایران و نهادهایی همچون سپاه پاسداران انقلاب اسلامی بود) به صرف ادعای خواهان ها و با دلایلی سست و بی پایه به پرداخت غرامت به اشخاص و نهادهای آمریکایی حکم دادند.    یکی از این دعاوی که با نام پرونده پترسون شناخته می شود، مربوط به انفجاری بود که در سال 1983 در لبنان اتفاق افتاد و طی آن مقر تفنگداران دریایی آمریکا در لبنان مورد حمله قرار گرفت و حدود 240 نفر از تفنگداران آمریکایی در آن کشته شدند. بازماندگان این اشخاص، در سال 2003 موفق به تحصیل رأیی از دادگاهی در آمریکا شدند که جمهوری اسلامی ایران به پرداخت حدود دو میلیارد دلار آمریکا به خواهان‌ها محکوم شد.     چرا خواهان‌های آمریکایی دارایی های بانک مرکزی ایران را توقیف کردند و آیا توقیف دارایی‌های بانک های مرکزی از منظر حقوقی موجه است؟    اشخاصی که در پرونده ها، موفق به تحصیل رأی علیه دولت ایران شده بودند، در مرحله بعد به دنبال پیدا کردن دارایی هایی از نهادهای ایرانی بودند تا بتوانند آرای یاد شده را از محل آنها اجرا کنند. با این حال، این کار به هیچ وجه ساده نبود. روابط مالی و اقتصادی ایران و ایالات متحده آمریکا عملا از سال 1979 قطع شده بود و ایران دارایی خاصی در قلمروی آمریکا نداشت که از محل آن بتوان آرا را اجرا کرد. از این رو، تلاش ها برای توقیف دارایی های خارجی ایران آغاز شد.    یکی از نهادهایی که به دلیل ماهیت وظایف آن و طیف دارایی های خارجی که دارا است به طور جدی در معرض تلاش های این اشخاص قرار داشت، بانک مرکزی ایران بود. بانک مرکزی همواره دارایی های خارجی قابل توجهی را نگهداری می کند. هرچند در مقابل دارایی هایش بدهی هایی نیز به بانک ها و دولت دارد.  با این حال، بانک های مرکزی تقریبا در همه کشورهای دنیا از مصونیت برخوردار هستند و حتی در برخی موارد (از جمله در خود آمریکا) قوانین و مقررات متعددی وجود دارند که مصونیت بانک مرکزی را حتی بیش از مصونیت دولت ها نیز در نظر می گیرند. این امر به آن دلیل است که در صورت فقدان مصونیت برای بانک های مرکزی، عملیات آنها با دشواری‌های جدی مواجه خواهد شد و حتی ثبات پولی در داخل کشورها نیز از این رهگذر تحت تأثیر قرار خواهد گرفت و آثار گسترده آن دامنگیر بازارها و موسسات و نهایتا مردم خواهد شد.    ایالات متحده آمریکا بدون توجه به این موازین بین المللی و در اقدامی بی سابقه با صدور یک سری آرای غیابی، یکی از مهمترین اصول حقوق بین الملل را نادیده گرفت و اقدام به توقیف اوراق بهادار دلاری بانک مرکزی کرد. این توقیف در سال 2008 انجام شد و بانک مرکزی جمهوری اسلامی ایران در این مرحله با شرکت در دادرسی مربوط به اجرای رأی در مقام اعتراض به این عملکرد بر آمد و دلایل متعددی را در اثبات غیر قانونی بودن و نا موجه بودن توقیف دارایی های خود حتی بر اساس قوانین آمریکا بیان کرد. توجه به این نکته ضروری است که بانک مرکزی، هیچ گاه اقدام به خرید اوراق منتشر شده در آمریکا نکرده بود و اوراق متعلق به این بانک، اوراق دلاری منتشر شده در بازارهای اروپایی یا بازار یورو-دلار (Eurodollar) بودند و موسسه نگهداری کننده یا امین (Custodian) آنها نیز در خارج از آمریکا بود. بر این اساس، دادگاه های ایالات متحده آمریکا قانونا حق صدور چنین دستور توقیفی را نداشتند.     استدلال های بانک مرکزی برای غیر قانونی بودن توقیف دارایی های آن چه بود؟    به طور خلاصه استدلال های بانک مرکزی به این شرح بود که دارایی های دلاری بانک مرکزی، اولا در آمریکا واقع نشده بودند و محل نگهداری آنها در خارج از آمریکا بود. ثانیا بانک مرکزی از دولت مستقل است و آرایی را که علیه دولت و سایر نهادها صادر شده است نمی توان علیه بانک مرکزی اجرا کرد. ثالثا بانک مرکزی دارای مصونیت است و این مصونیت در آمریکا و در همان قانون مصونیت دولت های خارجی نیز به رسمیت شناخته شده است. چهارم اینکه بر خلاف ادعاهای خواهان ها، این دارایی ها برای مقاصد تجاری خریداری نشده اند. همچنین در مقابل دارایی های موصوف بدهی هایی وجود دارند که از محل انها باید استیفا شوند. پس از ارائه این استدلال ها دادگاه که ظاهرا و به هر دلیل سیاسی یا واهی، شاید نمی توانست رأی دهد که دارایی های بانک مرکزی باید از توقیف خارج شوند، ولی در چارچوب قوانین آن کشور، باید دارایی های مزبور رفع توقیف می شدند. بر همین اساس بود که رسیدگی ها در دادگاه بدوی تا سال 2012 به طول انجامید و تا آن زمان، علی رغم همه فشارهایی که خواهان ها و لابی های طرفدار آنها در ایالات متحده آمریکا علیه ایران وارد کردند، دادگاه تا آن تاریخ رأی خود را علیه ایران صادر نکرد.    با این حال، کنگره ایالات متحده آمریکا در سال 2012 در اقدامی خصمانه و تلاش برای پیشبرد اهداف خواهان ها اقدام به تغییر قانون حاکم بر موضوع کرد و در این راستا حتی از ذکر نام پرونده در متن قانون نیز دریغ نکرد. در نتیجه، برای دادگاه راهی جز صدور رأی ظالمانه بر اساس قانون سست بنیان مزبور و به زیان بانک مرکزی باقی نماند و دادگاه تجدید نظر نیز بر همین مبنا رأی را تأیید کرد.     چرا پرونده در دیوان عالی آمریکا مطرح شد و آن دیوان در خصوص این موضوع چگونه تصمیم گرفت؟    بر این اساس، بانک مرکزی نیز با طرح دادخواستی نزد دیوان عالی آمریکا درخواست کرد تا آن دیوان مغایرت قانون مزبور با قانون اساسی را اعلام کند. مبنای استدلال بانک مرکزی روشن بود. اصل تفکیک قوا در قانون اساسی آمریکا نیز همانند قانون اساسی ایران به رسمیت شناخته شده است و بر این اساس، کنگره حق ندارد قانونی را تصویب کند که مربوط به پروندهای است که در دادگاه در حال رسیدگی است. پیام چنین قانونی به مردم آمریکا بر اساس آنچه وکیل بانک مرکزی بیان کرد این خواهد بود که از این پس اگر پروندهای در حال رسیدگی وجود دارد و شما هم طرف آن هستید، به جای آنکه وکیلی را استخدام کنید، نماینده یا نماینده هایی را در مجلس با خود همراه کنید. رویه کنگره آمریکا در این رابطه، آنقدر عجیب و غیر قابل قبول بود که حتی برخی استادان حقوق دانشگاه های آمریکا نیز مستقلا به این رویه اعتراض کردند و حمایت خود از بانک مرکزی ایران را نزد دیوان عالی آمریکا ثبت کردند.    نمایندگان حامی خواهان ها در کنگره آمریکا در این مرحله نیز حتی در ظاهر بی طرفی را حفظ نکردند و اجازه تصمیم گیری مستقل و خالی از فشار خارجی را به دادگاه ندادند. لذا دیوان عالی ایالات متحده آمریکا بی توجه به تمام استدلال های حقوقی با تأیید آرای دادگاه های بدوی و تجدید نظر، عملا امکان تصرف و تقسیم دارایی های بانک مرکزی را فراهم کرد. بر این اساس، اغراق نخواهد بود اگر گفته شود ایالات متحده آمریکا با این تصمیم، خود را به عنوان یکی از نا امن ترین کشورها برای نگهداری ذخایر ارزی بانکهای خارجی نشان داده است.   ارتباط این پرونده با برجام چیست؟  نگاهی به روند پرونده نشان می دهد که مبانی قانونی اینگونه آرا از اواخر دهه 1990 در آمریکا فراهم شده و آرای بدوی و تجدید نظر نیز پیش از برنامه جامع اقدام مشترک (برجام) صادر شده است. علاوه بر این، برجام، حاوی تعهدات دولت ایالات متحده آمریکا در مقابل ایران است و آرای قضایی محاکم آمریکایی مشمول برجام نیست. بر این اساس، در عین اینکه رویه دولت ایالات متحده آمریکا در صدور چنین آرایی علیه دولت ایران برخلاف حقوق بین الملل و حتی برخلاف اصول اساسی نظام حقوقی آن کشور است، نمی توان این پرونده و تحولات آن را به برجام و تعهدات مندرج در آن در خصوص رفع تحریم ها مرتبط کرد، ولی در عین حال نمی توان آن را در راستای روح حاکم بر برجام دانست.    انتهای پیام ,
رییس‌ جمهور، رأی دادگاهی در آمریکا مبنی بر توقیف حدود 2 میلیارد دلار از دارایی‌های جمهوری اسلامی ایران را دزدی آشکار و رسوایی بزرگ حقوقی برای آمریکا و به مفهوم ادامه خصومت علیه ملت ایران دانست.    به گزارش خبرگزاری دانشجویان ایران (ایسنا)، حجت‌الاسلام والمسلمین دکتر حسن روحانی روز چهارشنبه و در جلسه هیأت دولت با تاکید بر این‌که دولت به نمایندگی ملت ایران از هیچ کوششی برای احقاق حقوق ملت فرو گذار نکرده و این مسیر را تا رسیدن به نتیجه ادامه خواهد داد اظهار کرد: اینکه دادگاه یا قوه مقننه در گوشه‌ای از دنیا بخواهد برای حقوق و اموال ملت ایران تصمیمی بگیرد، کاملاً غیرقانونی و برخلاف حقوق بین‌الملل و مصونیتی است که بانک‌های مرکزی از نظر حقوقی در دنیا دارند.    روحانی با تأکید بر اینکه آنها باید بدانند حقوق ملت ایران قابل تعرض و چپاولگری نیست، افزود: هیچ دزدی نمی‌تواند به دزدی خود افتخار کرده و تصور کند اموالی که به غارت برده به او تعلق دارد.    رییس‌ جمهوری با بیان اینکه ملت ایران هیچگاه از حقوق خود دست برنخواهد داشت، گفت: دشمنان ملت ایران سال‌ها تلاش کردند تا برخلاف معاهدات بین‌المللی ملت ایران را از حقوق خود در استفاده از انرژی هسته‌ای منع کنند و در این راستا قطعنامه‌هایی در مجامع بین‌المللی علیه ایران تصویب کردند. اما ملت ما با ایستادگی و استفاده از توانمندی سیاسی خود توانست حق خود را بازستاند و امروز در مقطعی قرار داریم که همگان برحق ملت ایران نسبت به غنی‌سازی، اذعان دارند.    روحانی اینگونه فشارها و احکام و مصوبات غیرقانونی از سوی قوه مقننه و قضائیه آمریکا را راهزنی بین‌المللی و رسوایی حقوقی برای آمریکا دانست و افزود: تاکنون سابقه نداشته که نمایندگان قوه مقننه قانونی تصویب کنند و دستگاه قضایی را برای چنین موضوعی یا موارد مشابه اجبار کنند.    رییس‌ جمهوری این اقدام آمریکا را از نظر سیاسی به مفهوم تداوم خصومت‌ها علیه ملت ایران برشمرد و تأکید کرد: ملت ایران علیه این رأی ناصواب ایستادگی می‌کند و نظام و دولت جمهوری اسلامی نیز از همه توان خود در مسیر احقاق حقوق ملت ایران استفاده خواهد کرد.    روحانی ادامه داد: این اموال متعلق به ملت ایران است و هرگونه تصرف در آن تصرفی خصومت‌آمیز و غیرقانونی است.    رییس‌ جمهوری خاطر نشان کرد: البته اینکه در دولت‌های گذشته چه اقدامات و سهل انگاری صورت گرفته موضوعی است که مربوط به مسایل داخلی کشور است که در جای خود بررسی شده و به مردم توضیح داده خواهد شد. اما بی‌شک این حرکت، تجاوز و خصومتی آشکار از طرف آمریکا علیه ملت ایران است و آنها نمی‌توانند بدون تحمل تبعات این تصمیم از آن بهره‌برداری و استفاده کنند.    روحانی در بخش دیگری از سخنان خود ، حضور پرشور مردم در انتخابات هفتم اسفند سال گذشته را افتخار و صفحه زرین دیگری بر صفحات درخشان گذشته تاریخ فعالیت‌های سیاسی مردم برشمرد و گفت: انتخابات تثبیت جمهوریت و اسلامیت نظام است، چرا که اصل مشورت و رأی مردم منشأ دینی، اسلامی و قرآنی دارد.    رییس‌ جمهوری با تاکید بر اینکه انتخابات مایه استحکام نظام و افزایش اعتماد مردم، سرمایه اجتماعی و قدرت سیاسی کشور است، اظهارداشت: در منطقه‌ای که در برخی از کشورهای آن هنوز نظام قبیله‌ای حاکم است، چند کشور هستند که انتخابات و رقابت سالم و قانونی دارند که در رأس آنها نیز جمهوری اسلامی ایران است.    روحانی اظهار داشت: ملت ایران در همه انتخابات با حضوری گسترده،‌فعال، بانشاط و در امنیت کامل شرکت می‌کنند به گونه‌ای که در انتخابات هفتم اسفند سال 94 حتی یک حادثه امنیتی در سطح کشور، نداشتیم.    رییس‌ جمهوری حل و فصل مشکلات کشور و رسیدن به رونق اقتصادی، اشتغال و رشد را در سایه همفکری، همدلی و همکاری بین قوا بویژه دولت و مجلس دانست و افزود: اگر مجلس، قوا و نهادها در مسیر اجرای برنامه‌ها با دولت همراهی نکنند، نمی‌توانیم در ساماندهی اقتصاد کشور کاری از پیش ببریم.    روحانی ادامه داد: به هر میزان تعامل و رفاقت میان دولت و مجلس بیشتر باشد، امور به نحو بهتری پیش خواهد رفت و این در حالی است که قوا از یکدیگر مستقل بوده و حقوق خود را ایفا می‌کنند. در واقع استقلال قوا به معنای عدم تعامل و رودررویی آنها با یکدیگر نیست.    رییس‌ جمهوری خاطر نشان کرد: دولت و مجلس تا به امروز تعامل نسبتاً خوبی با هم داشتند و امیدواریم این تعامل در مجلس آینده بیش از گذشته باشد.    روحانی با اشاره به ضرورت حضور فعال و با نشاط مردم در دور دوم انتخابات مجلس شورای اسلامی، گفت: دور دوم انتخابات همانند دور اول حائز اهمیت است و مردم باید با همان اهتمامی که برای اجرای وظیفه شرعی، ملی و انقلابی خود در دور اول پای صندوق‌ها رفتند در این دوره نیز حضور فعال داشته باشند.    رییس‌ جمهوری اظهار امیدواری کرد: روز جمعه آینده در چارچوب قانون بتوانیم ، انتخاباتی سالم ، رقابتی و در امنیت کامل و با عدم دخالت دستگاه‌های اجرایی و سایر نهادها ، پیش رو داشته باشیم و این انتخابات مایه لبخند مردم و دوستان ایران در منطقه بوده و فشاری برای کسانی باشد که در برابر حقوق ملت ایران ایستادگی می‌کنند.    روحانی تأکید کرد: این انتخابات به دلیل مسایل منطقه و دشمنی‌هایی که هر روز علیه ملت ایران آشکار می‌شود، حائز اهمیت است.    انتهای پیام ,
در آستانه رونمایی از فیلم فروشنده ساخته اصغر فرهادی در جشنواره کن، بخش‌هایی از این فیلم سینمایی منتشر شد.    به گزارش خبرگزاری دانشجویان ایران (ایسنا)، وب‌سایت سینمایی فیلم استیج (یک سایت آمریکایی) با ارائه بخش‌هایی از فیلم فروشنده ساخته جدید اصغر فرهادی، از آن به عنوان یکی از فیلم‌هایی نام بُرد که بسیاری بی‌صبرانه در انتظار رونمایی از آن در جشنواره کن هستند.    فیلم فروشنده که به عنوان آخرین فیلم به بخش رقابتی جشنواره کن اضافه شد، برای کسب جایزه نخل طلای کن - بهترین فیلم این رویداد سینمایی - با 20 فیلم دیگر رقابت خواهد داشت.    پخش‌کننده جهانی این فیلم، کمپانی ممنتو است که این فیلم را با عنوان انگلیسی The Salesman اکران می‌کند و عنوان فرانسوی این فیلم به دلیل آنکه اخیرا فیلمی با نام فروشنده در فرانسه ساخته شده است با عنوان فرانسوی (LE CLIENT) مشتری خواهد بود.    داستان این فیلم که در آن شهاب حسینی و ترانه علیدوستی بازیگران فیلم‌های قبلی فرهادی نقش‌های اصلی را بر عهده دارند، داستان زن و مردی روایت شده که مجبور می‌شوند به یک خانه جدید نقل مکان کنند و در آنجا با مستاجر قبلی خانه جدید دچار چالش می‌شوند.    فروشنده روز 21 می (اول خرداد) یک روز قبل از مراسم اختتامیه و به عنوان آخرین فیلم بخش رقابتی در دو سانس 12 ظهر و 22 شب به وقت محلی روی پرده می‌رود و قرار است از ماه نوامبر در فرانسه اکران عمومی شود.        انتهای پیام ,
رئیس‌جمهور، شوراهای اسلامی شهر و روستا را بازوان قدرتمند نظام و دولت در سراسر کشور دانست و گفت: مردم‌سالاری یکی از افتخارات بزرگ نظام جمهوری اسلامی ایران است.    به گزارش گروه دریافت خبر خبرگزاری دانشجویان ایران (ایسنا)، حجت‌الاسلام والمسلمین حسن روحانی روز پنج‌شنبه در همایش بزرگ شوراها که همزمان با نهم اردیبهشت؛ روز ملی شوراهای اسلامی شهر و روستا، در سالن اجلاس سران برگزار شد، گفت: حضور، مشارکت و نشاط مردم در صحنه، آرای آنها و همه انتخاباتی که در کشور برگزار می‌شود به معنای اهمیت مشورت در انجام امور است چرا که هر فردی به رأی و نظرات دیگران اعتنا نکند در مسیر شکست قرار خواهد گرفت.    رییس‌ جمهور با اشاره به این که خداوند به پیامبر اسلام(ص) نیز امر می‌کند که در امور از مشورت با دیگران استفاده کند، گفت: سیره پیامبر اسلام(ص) نشان می‌دهد که انسان‌ها به هر میزان عالم، عاقل، مدبر، مدیر و آینده‌نگر که باشند به تنهایی نمی‌توانند نظراتی کامل را ارائه کنند و لذا باید با صاحب‌نظران مشورت کرده و پس از آن با توکل به خدا اقدام به عمل کند.    روحانی با بیان این که ریشه و فلسفه تشکیل شورا این نیست که در یک شهر یا روستا احزاب، جناح و گروه‌هایی بخواهند برای پیروزی بر دیگری با هم رقابت کنند، افزود: البته رقابت سالم موضوعی حائز اهمیت است اما هدف از تشکیل شورا این است که بعد از انتخاب شدن همه ذهن را از منافع شخصی، حزبی و قومی خالی کرده و با همه توان، برای خدمت به مردم و کشور بیندیشیم و تلاش کنیم.    رئیس‌جمهور با اشاره به این که دولت نسبت به رفع مشکلات و مسایل شوراهای اسلامی شهر و روستا تلاش کرده است، از ارائه دو لایحه تحت عنوان لایحه مدیریت یکپارچه شهری و لایحه درآمد پایدار شهرداری‌ها به مجلس شورای اسلامی در راستای حل این مشکلات خبر داد.    رئیس‌جمهور در بخش دیگری از سخنان خود با اشاره به برگزاری مرحله دوم انتخابات مجلس شورای اسلامی، بر ضرورت حضور پرشور مردم پای صندوق آرا در ۵۵ حوزه انتخابیه در کشور تأکید و اظهار کرد: مردم مطمئناً با عزمی جدی در مسیر پیشرفت کشور و رضای خدا پای صندوق‌ها خواهند شتافت و هر آن کس که فکر می‌کنند می‌تواند خدمت بیشتری را در مسیر توسعه و پیشرفت کشور انجام دهد، برمی‌گزینند.    روحانی با تأکید بر این که همه باید به قانون پایبند باشیم، قانونگرایی را افتخاری برای کشور دانست و افزود: افتخار ما در منطقه این است که امور کشور را با مشورت و عقل و خرد جمعی به پیش می‌بریم.    رئیس‌جمهور با اشاره به این که همه نمایندگان در مجلس تنها به حوزه انتخابیه خود تعلق نداشته و نمایندگان ملت ایران هستند و باید مسایل را در سطح ملی مورد بررسی قرار دهند، گفت: کشور باید توسط مردم و با رأی و نظر آنها اداره شود و افتخار ما این است که کشور را با رأی مردم اداره کرده و راهمان را با مسیر الهی و قرآنی مشخص می‌کنیم.    روحانی ادامه داد: قانون اساسی که بخش وسیعی از آن از قوانین اسلام و قرآن اقتباس شده به ما می‌آموزد که چگونه جامعه را اداره کنیم.    رئیس‌جمهور با تأکید بر این که مشکلات کشور باید با کمک و مشارکت مردم حل شوند، اظهار کرد: خواسته مردم از ما حل معضلات کشور است و نه دعواهای سیاسی، حزبی و جناحی و این که شورای عالی استان‌ها می‌تواند به دولت طرح ارائه کند به دلیل آن است که این نظرات از سراسر کشور جمع‌آوری شده و می‌تواند دولت را در مسیر حل مشکلات کمک کند.    روحانی حضور حدود ۱۱۷ هزار نفر در کشور به عنوان اعضای شوراهای اسلامی شهر و روستا را سرمایه بزرگی برشمرد و خاطرنشان کرد: عدالت یکی از مهمترین اهداف شوراها است تا به این واسطه بتوانند بر نحوه اجرای درست برنامه‌های اقتصادی، اجتماعی، درمانی و فرهنگی اشراف و نظارت داشته باشند.    رئیس‌جمهور افزود: امروز کلانشهرها در کشور با مشکلات و معضلات زیادی از جمله آلودگی هوا، تخریب محیط زیست و مشکل کم‌آبی مواجه هستند که بدون برنامه‌ریزی، سرمایه‌گذاری و مشارکت مردم نمی‌توان بر این مشکلات فائق آمد.    روحانی با تأکید بر این که دولت با همراهی، مشارکت و کمک مردم توانایی اجرای برنامه‌های خود را خواهد داشت، ادامه داد: مردم از ما حل و فصل مشکلاتشان را می‌خواهند و اعضای شوراهای شهر و روستا به عنوان بازوان قوی نظام و دولت در سراسر کشور می‌توانند در این راستا بسیار تأثیرگذار باشند.    رئیس‌جمهور معضل کم‌آبی را به عنوان مشکلی اساسی در بسیاری از مناطق کشور برشمرد و با تأکید بر ضرورت تلاش همگانی در راستای حفظ و حراست از آب، محیط زیست و هوای سالم افزود: شوراها باید تلاش کنند که محیط سالم و طبیعی از بین نرود و در این راستا شوراها و شهرداری‌ها باید در ساخت و سازها و اعطای مجوزها با دقت کامل عمل کنند تا باغ‌ها و طبیعت کشور تبدیل به برج‌ها و منازل مسکونی نشود.    روحانی تبدیل سوخت نیروگاه‌ها به گاز و جمع‌آوری خودروهای فرسوده در سال ۹۵ را یکی از اقدامات دولت در مسیر کاهش آلودگی در شهرهای بزرگ برشمرد و اظهار کرد: دولت در موضوع محیط زیست وظیفه سنگینی بر دوش دارد و باید از همه توان خود در این مسیر استفاده کند.    رئیس‌جمهور با تأکید بر ضرورت شفاف سازی روند اطلاع رسانی به مردم گفت: باید اطلاعات به طور درست، دقیق و شفاف در اختیار مردم قرار بگیرد و اگر مسئولان در موضوعی دچار اشتباه شدند آن را با مردم عنوان کرده و از آنها عذرخواهی کنند و اگر دیگران اشتباهی مرتکب شده‌اند باید آن اشتباه برای مردم مشخص و تبیین شود.    روحانی ادامه داد: ملت ایران صاحبان اصلی این مملکت هستند و افتخار ما باید خدمت به آنها باشد و آنان را از آنچه در کشور اتفاق می‌افتد مطلع کنیم و در این راستا اگر حتی یک ریال از حق مردم را اتلاف کردیم باید دلیل آن را به مردم توضیح دهیم.     رئیس‌جمهور با اشاره به توقیف دو میلیارد دلار از دارایی‌های ایران از سوی آمریکا و جریاناتی که در این راستا در کشور اتفاق افتاده است، گفت: این که دیگران ظالم هستند موضوعی است که برخی کشورها به لحاظ قدرت نظامی، اقتصادی و نفوذ خود به عدالت و اخلاق اعتنایی ندارند که در رأس آنها آمریکا قرار دارد.     روحانی افزود: آمریکا به لحاظ آنکه تصور می‌کند صاحب قدرت و زور است باوجود شکست‌هایی که در سال‌های اخیر در افغانستان و عراق داشته و ان‌شاءالله مداخله آن در سوریه هم با شکست مواجه می‌شود اما همچنان خوی استکباری خود را حفظ کرده است و ملت‌های دنیا باید سالها مبارزه و مقاومت کنند تا بتوانند آن را اصلاح کنند.    رئیس‌جمهور با بیان این که دولت آمریکا قطعاً مسئول اعمال غیرقانونی خود بوده و دولت ایران این مسأله را تا رسیدن به نتیجه دنبال می‌کند، گفت: ما باید حواسمان جمع باشد که چه کسانی این پول را در محلی قرار داده‌اند که آمریکا امروز نسبت به آن دست‌اندازی داشته باشد و باید پاسخ این سؤال داده شود که چرا بعد از آن همه هشدارهایی که در سال ۲۰۰۷ و ۲۰۰۸ داده شد اقدامی صورت نگرفته است.    روحانی با بیان این که ذخایر بانک مرکزی در سراسر دنیا باید مصون بماند، اظهار کرد: دادگاه هیچ کشوری نمی‌تواند نسبت به دست‌اندازی به این ذخایر حکمی صادر کند و اگر حکمی صادر شود قطعاً غیرقانونی خواهد بود.    رئیس‌جمهور افزود: ملت ایران اقدامات خلاف قانون را نمی‌پسندد و دولت آمریکا در قبال این اقدام در برابر دولت و ملت ایران مسئول بوده و ما از هیچ اقدامی برای احقاق حقوق ملت ایران فروگذار نخواهیم کرد.    روحانی خاطرنشان کرد: دولت کارگروهی را برای بررسی همه موارد این مسأله مشخص کرده و از آنها خواسته‌ایم که نتیجه بررسی‌ها را به طور شفاف به اطلاع مردم برسانند.    رئیس‌جمهور در بخش دیگری از سخنان خود حضور بانوان در مسئولیت‌های مهم سیاسی، اجتماعی و فرهنگی را به دلیل علم، دانش و توانمندی بانوان ایران زمین دانست و گفت: ما باید از همه فرصت‌های موجود در کشور و توان، فکر و دانش بانوان در جهت توسعه و آبادانی به بهترین شکل استفاده کنیم.    روحانی با تأکید بر ضرورت حفظ سبک زندگی اسلامی در جامعه گفت: احترام به بانوان و زنان در جامعه و خانواده یکی از مهمترین اصول سبک زندگی اسلامی است.    پیش از سخنان رئیس‌جمهور، رحمانی فضلی وزیر کشور گزارشی از برنامه‌ریزی‌ها و اقدامات انجام شده در راستای تقویت نقش و تأثیرگذاری شوراهای اسلامی شهر و روستا به عنوان حلقه‌های وصل دولت و مردم ارائه کرد.    همچنین چند نفر از نمایندگان شوراهای اسلامی شهر و روستا از مناطق مختلف کشور به بیان نقطه‌نظرات و دیدگاه‌های خود پرداختند.    انتهای پیام   ,
خانه کوچک‌تر از بقیه ساختمان‌های کوی آریا به نظر می‌آید، جمع و جور و بی حیاط و حصار وسط خیابانی با خانه‌های بزرگ و نیمه ویران. جای ترکش دارد، کولر گازی‌اش روشن است و در ظهر خرمشهر صدای دیلینگ دیلینگ آواز کودکانه‌ای از تلویزیونش می‌آید.     سیدحسین موسوی، 27 ساله، بیکار     در خانه را او باز می‌کند، این طرف خانه پدر و مادرش است و خانه خودش تک‌اتاقی است که چسبیده به خانه درست کرده و با پتو و موکت برایش حیاط ساخته، تعارف می‌کند سمت خانه خودش. اتاقی که یک تیغه وسطش کشیده‌اند و آن طرف اتاق خوابشان است و این طرف نشیمن. دخترک کوچولوی تپلش با چشم‌های گرد می‌آید توی درگاهی، نقطه عطف این خانه همین دخترک موبافته دو ساله است.    حسین سه سال پیش ازدواج کرده، چهل روز می‌شود که بیکار است، دریا می‌رود و بعضی وقت‌ها که کار گیرش بیاید بنایی هم می‌کند، خانه پدر خانمش آبادان است و بیشتر آنجا برایش کار پیدا می‌شود تا خرمشهر.    به نظر حسین زندگی مردم خرمشهر هیچ تعریفی ندارد و نماینده مجلس توجهی به شهرشان نکرده و فقط آنها که پول هنگفتی دارند می‌توانند در خرمشهر دوام بیاورند.    می‌گوید که پدربزرگش شرکت نفتی بوده و وضعشان خوب بوده، جنگ که شد همه آواره شدند به اصفهان و مشهد و جاهای دیگر. بعد هم که برگشتند در خانه‌های تصرفی نشستند، این خانه هم تصرفی است و صاحبش گفته بنشینید تا وقتی که بخواهد بفروشم.    می‌گوید جوانی مثل او 27 ساله که ازدواج کرده و یک بچه دارد و یکی هم توی راه، نه کار دارد و نه خانه، باید چه کار کند؟ برای کار در خرمشهر فقط باید واسطه و پارتی داشت. با دیپلم او هیچ کاری نمی‌شود در خرمشهر کرد و خواهرزاده‌اش هم با فوق‌لیسانس فیزیک در خانه نشسته و شوهرداری می‌کند.    می‌گوید که قبل از ازدواج وقتی می‌شنید که بعضی از خانواده‌ها می‌گویند با یارانه زندگی می‌کنند، می‌خندیده و می‌گفته مگر می‌شود؟ ولی حالا خودش هم دارد با همین یارانه زندگی می‌کند که آن هم فقط شیر و پوشک بچه می‌شود.    با این حال با تاکید می‌گوید همین که زن و بچه‌اش سالم هستند دیگر هیچ چیز از خدا نمی‌خواهد. او می‌گوید جایی جز خرمشهر ندارند، شهری که هشت سال درگیر جنگ بوده و مردمش آواره و بدبخت شدند و نمونه‌اش هم پدر و مادر خودش هستند که می‌گوید: به اینها نگاه کنید، 35 سال است که خانه درست و حسابی ندارند.    می‌گوید برای کار در خرمشهر هر جا بروید فراریتان می‌دهند. دم در کارخانه فولاد کاویان که بروید می‌گویند ما هر 6، 7 ماه یک بار حقوق می‌دهیم، اگر می‌خواهید بمانید. برای بیمارستان هم 60 نفر پرسنل باید استخدام می‌کردند که اصلا معلوم نشد کی اعلام کردند و کی پرسنل گرفتند.    حسین، فهیم و عاقل و متین است، خوش‌برخورد است و سنجیده حرف می‌زند، دست دختر کوچکش را با احترام یک آدم بزرگ می‌گیرد، حلقه نقره‌ای در انگشتش دارد، زنش نه دخترعمویش است و نه فامیل، غریبه است و این در خرمشهر و بین قوم و طایفه او عجیب به نظر می‌آید، و در جواب این‌که حتما خیلی خاطرش را می‌خواهی؟ می‌گوید: بله!     سیدحمزه موسوی، 60 ساله ، بیکار     قبل از جنگ کارش چمدان‌سازی بوده، ایستگاه هفت آبادان کار می‌کرده، وقتی جنگ شد از خرمشهر رفتند و یک سال مشهد بودند، از مشهد به اصفهان و از اصفهان به بندر گناوه. تا آخر جنگ ماندند بندر گناوه و آخرش سال 72 برگشتند خوزستان. خانه‌شان در خرمشهر خراب شده بود، رفتند ذوالفقاری آبادان نشستند، اجاره خانه گران بود، آمدند خرمشهر، تصرفی نشستند، حالا 12 سال است.    می‌گوید شش تا بچه داشته، یکی از پسرهایش سال 72 از خانه بیرون می‌رود که برود بندرعباس برای کار، بیرون رفتن همان و دیگر برنگشتن همان. هیچ اثری از او دیگر پیدا نشد. زنش رفت دادگاه و طلاق گرفت و بچه را هم برد.    پسر دیگرش هم از همسرش جدا شده و حالا که هر کدام به یک طرف رفته‌اند، مسئولیت پسر نوجوان آنها هم بر گردن پدربزرگ افتاده است و مدت‌ها است با آنها در همین خانه تصرفی زندگی می‌کند.    زنش را خانمم صدا می‌کند و وقتی لیوان شربت را به طرفش تعارف می‌کنیم، دستش را بالا می‌آورد و با مهربانی می‌گوید که خانمم دیابت دارد، برایش بد است.    پیر و محترم است، یک خرمشهری قدیمی.     سیدفاطمه موسوی، 2 ساله، فرزند حسین     فاطمه با صورت گرد و چشم‌های گرد دور اتاق می‌چرخد و با آهنگ کارتون تلویزیون می‌رقصد، دفترچه یادداشت و خودکار را می‌گیرد و فکر می‌کند قرآن است و باید آن را بخواند. کیک خورده و سر و صورت تپلش شکلاتی شده است. توی دست تپلش النگوهای رنگی بدلی دارد و پیراهن صورتی کودکانه‌اش چین‌دار است. مثل همه دختربچه‌های دیگر ناز می‌کند و روی پا می‌نشیند، عکس پدربزرگش را در صفحه دوربین عکاس می‌بیند و می‌گوید: یدی، یدی یعنی بابابزرگم، بابابزرگم!    فاطمه پدر و مادر جوانی دارد که در آستانه آینده‌ای طولانی و مبهم در خرمشهر ایستاده‌اند، و بابابزرگی که روزگارش در جنگ و آوارگی و بی‌خانمانی سوخته است.    فاطمه با چشم‌های گرد و کنجکاو تا دم در می‌دود، متولد خرمشهر، سه دهه بعد از جنگ.     گزارش از: افسانه باورصاد، خبرنگار ایسنای خوزستان     انتهای پیام ,
ساختمان، یک آپارتمان چندطبقه بازمانده از دوران قبل از جنگ است در مرکز شهر خرمشهر. این ساختمان قرار بود آپارتمانی لوکس در شهر معروف خرمشهر بشود، پیش از تکمیل ساختمان، انقلاب شد و بعد از آن هم جنگ، و مالک اصلی مجبور به ترک خرمشهر شد. امروز ساکنان این ساختمان از بالا تا پایین همه مستاجر یا مالک واحدهای تصرفی آن هستند.    یک لوله پلیکا را در راهرو اصلی هر طبقه می بینید که از بالاترین طبقه تا محوطه همکف کشیده شده و فاضلاب شستشوی همه 45 واحد از آن می گذرد، جا به جا لوله سوراخ شده و کف و فاضلاب از آن شرشر می ریزد و در راهرو روان می شود.    آقای غافلی ساکن یکی از واحدهای طبقه اول است.    آقای غافلی، 52 ساله    آقای غافلی خانواده پرجمعیتی دارد. در خانه آقای غافلی، کوچک و بزرگ از سر و کول هم بالا می روند. خانه، واحد کوچکی در طبقه اول است. صدای تلویزیون پس زمینه هیاهوی خانواده آقای غافلی است. قالی را شسته اند و در راهروی آپارتمان آویزان کرده اند، گوشه ای از اتاق یک پتو انداخته اند و دو سه نفر از اهل خانه سر ظهر دارند صبحانه می خورند.    آن چه در این خانه شلوغ مایه آرامش است، روی خوش و لبخند آقا و خانم غافلی است. آنها تمام روزهای هفته را به سختی کار می کنند تا زندگی 9 فرزند و دو عروس و دو نوه شان را که همگی در همین خانه زندگی می کنند، با اندک درآمدشان بگردانند. با این حال آقای غافلی به نظر بازنشسته آرامی می آید که در دنیا کاری جز بغل کردن نوه اش و بازی کردن با او ندارد.    آقای غافلی در اصل اهوازی است، تمام مدت جنگ را هم اهواز بوده ولی از 19 سال پیش در خرمشهر زندگی می کند. او در دانشگاه علوم و فنون دریایی خرمشهر کار می کند و می گوید که بعد از سالها مستاجری، این خانه را 9 سال پیش 3.5 میلیون تومان خریده و خرجش هم کرده و حالا همه با هم در آن زندگی می کنند.    آقای غافلی کارش در دانشگاه را بسیار دوست دارد و خیلی برایش مهم است که همکارهایش به او احترام می گذارند. از گرفتاریهایش حرف نمی زند و در عوض شوخی می کند و همه را می خنداند.    خانم غافلی، 48 ساله    به نظر بیشتر پنجاه و چند ساله می آید. موهایش را طلایی کرده و با دستهای ورزیده و کار کرده اش دو نوه دوقلویش را بغل زده و چهار زانو نشسته و می گوید و می خندد. درست مثل آقای همساده که به بدبختی هایش هم می خندید، خانم غافلی هر کدام از گیر و گرفتاری هایش را با خنده تعریف می کند و می گوید که نمی گذارد همسایه ها جز صدای خنده شان را بشنوند.    خانم غافلی 5 شکم دو قلو و 7 شکم یک قلو به دنیا آورده که اگر همه می ماندند، حالا 17 فرزندشان با آنها در همین خانه دور هم بودند. به حرف آقای غافلی که می گوید از سال 75 بچه به دنیا آوردن تعطیل شده، می خندد و ادامه می دهد که وگرنه الان 40، 50 نفری داشتیم اینجا زندگی می کردیم، گول کوپن ها را خوردیم و گفتیم کوپن هایمان زیاد می شوند ولی بدبخت شدیم، و با خنده می گوید شما جوانها گول نخورید.    در خانه قدیمی سازی که موش ها و سوسک هایش خانم غافلی را کلافه کرده اند، او قالی هایش را شسته که تمیز باشند. دستش را روی زانویش می گذارد و می گوید که حین کار لیز خورده و زانودرد دارد. و می گوید که در اهواز کار خدماتی می کند، هر روز ساعت 6 از خانه بیرون می زند و برای کار به اهواز می رود و عصرها حدود 4 و 5 برمی گردد خرمشهر. می گوید 24 سال است که دارد کار می کند و این بار خنده اش می پرد و تمام این 24 سال را این جور تعریف می کند که زندگی و جوانی ام کار بود و بچه هایم.    خانم غافلی می گوید روزهایی بوده که پول برای خرید نان نداشته اند ولی در خانه را بسته اند که همسایه ها صدای بچه ها را نشنوند. می گوید: دوست داریم سرمان بالا باشد.    می گوید هر کاری کرده اند که در زندگی شان سربلند باشند، خانم غافلی سبزی فروشی کرده، آرایشگری کرده، رب گوجه گرفته و فروخته، و می گوید لذت زندگی اش کار بوده است.    می گوید که بیشتر زایمان هایش به خاطر بی پولی در خانه بوده، با بچه هایش روی مقوا خوابیده و یک نان را 9 قسمت کرده و به بچه هایش داده و در هر جمله اش صداقتی احترام برانگیز دارد.    می گوید از کارتون های تلویزیون یاد گرفته بود وقتهایی که در خانه چیزی برای غذای بچه ها نداشته قابلمه ای را پر آب می کرده و می گذاشته بجوشد و به بچه ها می گفته غذا دیر آماده می شود، گوشتش نپز است، شما این نان را بخورید تا غذا آماده شود. این جور بچه ها را سیر می کرده تا بهانه غذا از سرشان بیفتد.    برای یادآوری هر چیز، روی شانه آقای غافلی می زند و می گوید: غافلی یادت هست؟    علی غافلی، 24 ساله    عاشق دختر همسایه شان در همین محله خودشان در خرمشهر شد، بیکار بود و هر چه به این در و آن در زد کاری پیدا نکرد. مادرش دلش می سوخت و پدرش کاری از دستش بر نمی آمد.    دخترک به خاطر اوضاع مالی خانواده آنها، حاضر نشد با او ازدواج کند، رفت و زن خواستگار بهتری شد. بعد از آن بود که پسر آقای غافلی در دام اعتیاد افتاد، خانم و آقای غافلی به هر دری زدند تا او را مداوا کنند، مشکلات خانواده پرجمعیتشان باعث نشد که او را رها کنند حتی وقتی که از خود بی خود به خیابان های خرمشهر می زد و آخرش او را هر بار خراب و بی حال بر می گرداندند خانه.    بعد از ترک اعتیاد، آرام آرام افسرده شد و کرور کرور قرص برایش تجویز کردند، بعد که کمی سر حال آمد دکتر مشاور گفت برایش زن بگیرند تا خاطره دختری که خاطرخواهش بوده و داستان عشقی گذشته اش را فراموش کند. دختر فامیلشان را برایش گرفتند و حالا آنها با خانواده غافلی همه یکجا زندگی می کنند.    نوعروس لباس قرمز پوشیده و شوخ و شنگ می خندد، شربت می آورد و بالای سر او می نشیند و سر به سرش می گذارد.    تمام مدت، او گوشه اتاق خودش را لای پتو پیچیده بود و انگار که خوابیده باشد، به داستان گوش می داد.    گزارش از: افسانه باورصاد، ایسنای خوزستان      انتهای پیام ,
در پی حذف ارز مبادله‌ای برای واردات کره، مدیرکل مرکز اصلاح نژاد دام وزارت جهاد کشاورزی اعلام کرد که واردکنندگان کره، سود سرشاری از این محصول می‌برند و علی‌رغم کاهش قیمت‌های جهانی، قیمت خود را کاهش نداده‌اند.    محمدرضا ملاصالحی در گفت‌وگو با خبرنگار ایسنا، اظهار کرد: کره مانند برخی دیگر مواد غذایی با کاهش قیمت در بازار جهانی مواجه شده در حالی که قیمت آن در بازار داخلی تغییری نکرده است.    وی افزود: واردکنندگان کره سود سرشاری از این محصول می‌برند، چراکه ارزش افزوده کره عرضه شده در بازار داخلی بیشتر از 75 درصد قیمت وارداتی آن است.    این مقام مسئول در وزارت جهاد کشاورزی با بیان اینکه سال گذشته حدود 40 هزار تن کره وارد شد، ادامه داد: از سویی انباشت شیر در کشور وجود دارد و تولیدکنندگان شیر خشک معتقدند اگر خامه را به قیمت مناسب بخرند قیمت شیر خشک کاهش می‌یابد و آن‌ها هم می‌توانند این محصول را صادر کنند اما این به‌صرفه نیست، چراکه صنایع لبنی با کره‌ که هر روز در بازار جهانی ارزان‌تر می‌شود، سودهای هنگفتی به جیب می‌زنند.    ملاصالحی تاکید کرد: حذف ارز مبادله‌ای برای واردات کره در هیمن راستا به درخواست وزیر جهاد کشاورزی تصویب و ابلاغ شد.    به گزارش ایسنا، طی روزهای گذشته ارز مبادله‌ای برای واردات چند قلم محصول غذایی حذف شد که نام گوشت مرغ منجمد و کره نیز در فهرست ابلاغ شده از سوی سازمان توسعه تجارت بود.    انتهای پیام   ,
دبیر فدراسیون دوومیدانی تصمیم به استعفا دارد.    به گزارش ایسنا، فرامرز روستایی‌فر که به تازگی به عنوان دبیر فدراسیون دوومیدانی انتخاب شده است، در آستانه استعفا قرار گرفت.    پروسه انتخاب دبیر این فدراسیون ماه ها به طول انجامید تا سرانجام مجید کیهانی، روستایی فر را به عنوان دبیر انتخاب کرد.    به نظر می رسد اختلاف میان کیهانی و روستایی فر و هم چنین استفاده نکردن از مشاوره های روستایی فر در تصمیم فدراسیون علت استعفای قریب الوقوع او است.  روستایی‌فر در گفت‌وگو با ایسنا درباره خبر استعفایش گفت: من منتظر هستم تا با آقای سجادی معاون وزیر در این باره صحبت کنم و بعدا درباره استعفایم تصمیم نهایی را می‌گیرم.    انتهای پیام ,
دبیر اجرایی دومین کنگره بین المللی نفرولوژی و اورولوژی با بیان این‌که کنترل نکردن عارضه پرفشاری خون و دیابت از مهم‌ترین علل نارسایی کلیه در کشور است، گفت: نارسایی مزمن کلیوی دسته‌ای از بیماری‌های کلیوی هستند که با تظاهرات کاهش عملکرد کلیوی خود را نشان می دهند.     به گزارش ایسنا، دکتر آیدین لطفی‌آذر از علل مهم به وجود آورنده این بیماری را دیابت، پر فشاری خون، عفونت های کلیوی، دانست و گفت: از دیگر علل مهم نارسایی کلیه می‌توان به سنگ‌های کلیوی، علل ارثی و بیماری‌های مادرزادی کلیه مثل بیماری پلی‌کیستیک کلیه اشاره کرد.    وی افزود: طبق آمارهای به‌دست آمده حدود 10 درصد جمعیت کشور با درجات مختلفی از نارسایی کلیوی در طول عمر خود روبرو می‌شوند و در نهایت حدود یک درصد بیمارانی که از بیماری کلیوی رنج می برند کاندید دیالیز یا پیوند کلیه خواهند شد.    دبیر اجرایی دومین کنگره بین‌المللی نفرولوژی و اورولوژی ادامه داد: از راه‌های پیشگیری از این بیماری کنترل منظم فشار خون و قند خون، رعایت بهداشت فردی و درمان به موقع عفونت‌های ادراری، نوشیدن کافی آب و مایعات خصوصاً در فصول گرم سال و غربالگری به‌موقع در افرادی با سابقه خانوادگی بیماری کلیوی است که می‌توانند از عوارض و هزینه‌های سنگین این بیماری برای بیماران و نظام بهداشت و درمان کشور جلوگیری کنند.    لطفی‌آذر گفت: پیوند کلیه بهترین درمان برای بیمارانی است که از مراحل انتهایی نارسایی مزمن کلیوی رنج می‌برند.    وی افزود: خوشبختانه این عمل برای نخستین بار در منطقه در سال 1347 در کشور ایران انجام شد و هم‌اکنون، سالانه بیش از 2500 پیوند کلیه در سراسر کشور انجام می‌شود و بیش از 35 مرکز پیوند کلیه در کشور در حال فعالیت هستند.    دبیر اجرایی دومین کنگره بین المللی نفرولوژی و اورولوژی خاطرنشان کرد: هم‌چنین ایران به‌عنوان پیشگام این علم نوین در منطقه آسیای غربی و شمال آفریقا این افتخار را دارد که بیش از 440 هزار پیوند کلیه را در کارنامه خود ثبت کرده است.    براساس این گزارش، دومین کنگره بین‌المللی نفرولوژی و ارولوژی از تاریخ 11 تا 14 مردادماه در سالن همایش‌های برج میلاد تهران با شعار تهران پایتخت پیوند کلیه منطقه با محوریت پیوند کلیه ، دیالیز و سرطان پروستات برگزار خواهد شد.    انتهای پیام ,
روز ولادت حضرت مهدی موعود یک عید حقیقی برای همه افراد بشر است. کسانی که با مشاهده ناملایمات در طول حیات خود و در هر نقطه‌ای از عالم و حتی در هر نقطه‌ای از تاریخ مصیبتی تحمل کردند در مثل چنین روزی احساس شادمانی و امید و نشاط کرده‌اند.    این ولادت بزرگ و این حقیقت عظیم متعلق به یک ملت و یک زمان خاص نیست، بلکه متعلق به بشریت است.    به گزارش خبرنگار دین و اندیشه خبرگزاری دانشجویان ایران(ایسنا)، حجّت بن‌الحسن المهدی(عج) آخرین خلیفه خدا در روی زمین؛ در سحرگاه روز جمعه نیمه شعبان سال 255 یا 256 (ه .ق) در شهر سامرّا و در عصر خلافت معتمد عباسی چشم به جهان گشودند. نام آن حضرت محمد و کنیه‌اش ابوالقاسم است.    در روایات فراوان، از پیامبر اکرم(صلی الله علیه وآله وسلَّم) نقل شده است که مردی از خاندان او به نام حضرت مهدی(عج) قیام خواهد کرد و بنیان ستم را واژگون خواهد ساخت. فرمانروایان ستمگر عباسی با اطلاع از این روایت در پی آن بودند که در همان ابتدای ولادت امام مهدی(عج) او را به قتل رسانند. بنابراین از زمان امام جواد(علیه السلام)، زندگی امامان معصوم(علیهم السلام) با محدودیت‌های بیشتری همراه شدت و در زمان امام حسن عسکری(علیه السلام) به اوج خود رسید به گونه‌ای که کمترین رفت وآمد به خانه آن بزرگوار از نظر دستگاه حکومت، مخفی نبود.    پیداست در چنین شرایطی باید تولد آخرین حجت حق و موعود الهی در پنهانی و به دور از چشم دیگران می‌بود. به همین دلیل حتی نزدیکان امام یازدهم از جریان ولادت امام مهدی(عج) بی اطلاع بودند و تا چند ساعت پیش از تولد نیز، نشانه‌های بارداری در نرجس خاتون مادر بزرگوار امام دوازدهم دیده نشد.     جریان ولادت حضرت مهدی(عج)     حکیمه خاتون عمّه حضرت امام عسکری(ع) می‌فرمایند: روزی حضرت عسکری(ع) مرا خواست و فرمود: عمّه امشب نزد ما بمان، در این شب فرخنده فرزند مبارکی در منزل ما به دنیا می‌آید که حجّت خدا در روی زمین است. حکیمه می‌گوید: عرض کردم مادر این فرزند کیست؟ فرمودند: نرجس. عرض کردم فدایت شوم در او نشانی از حمل نیست حضرت فرمودند: عمه جان هنگام سپیده دم صبح اثر حمل در او ظاهر خواهد شد؛ زیرا نرجس مانند موسی تا زمان تولّد فرزندش نشانی از حمل در او دیده نمی‌شود. در همان شب مقارن طلوع فجر، آن مولود مسعود قدم به عرصه وجود نهاد و نوید حاکمیّت نهایی صالحان و مستضعفان را به جهانیان داد.    برخی می‌گویند: خبر ولادت حضرت مهدی (عج) تنها از حکیمه نقل شده است در حالی که این چنین نیست، بلکه عده زیادی از اصحاب امام عسکری (ع) و دیگران از ولادت امام زمان (عج) خبر داده‌اند و برخی نیز آن حضرت را در غیبت صغرا یا کبرا دیده‌اند. که به برخی از آن‌ها از زبان ائمه (ع) و برخی از یاران ائمه (ع) اشاره می‌کنیم:    احمد بن محمد می‌گوید: بعد از کشته شدن زبیری نامه‌ای از امام عسکری (ع) به دستم رسید که در آن نوشته شده بود: این جزای کسی است که بر خدا و اولیایش افترا ببندد و گمان کند که می‌تواند بدون جانشین، مرا بکشد و قدرت خدا را چگونه دیده است. آن‌گاه می‌گوید: فرزندی برای آن حضرت در سال 255 زاییده شد که اسم ایشان را محمد گذاشت.    معاویه بن حکیم و محمد بن ایوب بن نوح و محمد بن عثمان عمری می‌گویند: امام عسکری (ع) در منزل خود فرزندش را بر ما که 40 نفر بودیم عرضه داشت و فرمود: این امام شما بعد از من و جانشین من بر شماست، او را اطاعت کنید و بعد از من و جانشین من بر شماست، او را اطاعت کنید و بعد از من متفرق نشوید...    پیامبر اکرم(ص) و امامان معصوم(ع) نیز از سال‌ها قبل بشارت تولد حضرت مهدی(ع) را داده بودند، همان که بساط ظلم و ستم و حکومت جبّاران را درهم خواهد پیچید و زمین را پر از عدل و داد خواهد ساخت. از آنجا که تولد این مولود مبارک برای حکومت حاکمان ستمگر تهدید بزرگی بود، آنها درصدد برآمدند تا این نور الهی را به هر شکل ممکن خاموش سازند؛ از این رو خانه حضرت عسکری(ع) را زیر نظر گرفتند و جاسوسانی را تعیین کردند که اگر فرزند پسری را در خانه آن حضرت دیدند گزارش داده و یا از بین ببرند. علی رغم همه این کارها چون مشیت الهی بر تداوم امامت و نور هدایت تعلق گرفته بود، خداوند درباره حضرت مهدی(عج) همان کار را کرد که درباره حضرت موسی(ع) کرده بود، یعنی به اراده خویش دوران بارداری مادر او را پنهان ساخت.     خبر رسول خدا از ولادت     ابن عباس از رسول خدا نقل کرده که فرمود: خداوند تبارک و تعالی توجهی بر زمین کرد و مرا انتخاب نمود و من را نبی قرار داد سپس بار دوم توجهی کرد و علی را از روی زمین انتخاب نمود و او را امام (ع) قرار داد و مرا امر نمود که او را برادر و ولی و وصی و خلیفه و وزیر خود قرار دهم، پس علی از من و من از علی‌ام، او شوهر دختر من و پدر دو نوه‌ام حسن و حسین است. آگاه باشید! که خداوند تبارک و تعالی من و آنان را حجت‌هایی بر بندگانش قرار داده است و از صلب حسین امامانی قرار داد که به امر من قیام کرده و وصیت مرا حفظ خواهند نمود. نهمین از آن‌ها قائم اهل بیت من و مهدی امت من است و شبیه‌ترین مردم به من در شمایل و اقوال و افعال است و بعد از غیبت طولانی و حیرت گمراه کننده ظهور می‌کند.     خبر حضرت علی(ع) از ولادت     اصبغ بن نباته می‌گوید: خدمت امیرالمومنین رسیدم دیدم که در فکر فرو رفته و با چوب دستی بر زمین می‌زند. عرض کردم: ای امیرالمومنین (ع) چه شده که شما را متفکر می‌بینم و چوب در زمین فرو می‌برید. آیا در آن رغبتی پیدا کرده‌اید؟ حضرت فرمود: نه به خدا سوگند، من حتی یک روز به زمین و دنیا رغبت ننمودم، ولی در مولودی فکر می‌کردم که از پشت من است، او یازدهمین فرد از اولاد من است. او مهدی‌ای است که زمین را پر از عدل خواهد کرد آن گونه که از جور و ظلم پر شده باشد. از برای او حیرت و غیبتی است که اقوامی در آن گمراه و گروهی نیز در آن هدایت می‌یابند.     خبر امام رضا (ع) از ولادت     حسین بن خالد در حدیثی می‌گوید: به امام رضا (ع) عرض شد: قائم از شما اهل بیت کیست؟ حضرت فرمود:‌ چهارمین از اولادم، فرزند بهترین زنان،‌ خداوند به واسطه او زمین را از هرگونه ظلم و جور پاک و مقدس خواهد کرد و او کسی است که مردم در ولادتش شک کنند و او کسی است که قبل از خروجش غیبت خواهد نمود.     خبر امام جواد(ع) از ولادت     صدوق به سندش از صقر بن ابی دلف نقل کرده که از امام جواد (ع) شنیدم که می‌فرمود: امامِ (ع) بعد از من فرزندم علی است، امر او امر من و قول او قول من و طاعت او طاعت من است و امامِ (ره) بعد از او فرزندش حسن است. امر او امر پدرش، و قول او قول پدرش و طاعت او طاعت پدرش می‌باشد. آن گاه ساکت شد. عرض کردم: ای فرزند رسول خدا ! امام بعد از حسن کیست؟ امام گریه شدیدی کرد، سپس فرمود:‌ همانا بعد از حسن فرزندش قائم به حق منتظر است.     خبر امام هادی (ع) از ولادت     صقر بن ابی دلف می‌گوید:‌ از امام هادی (ع) شنیدم که می‌فرمود:‌ امامِ (ع) بعد از من حسن و بعد از حسن فرزندش قائم است، کسی که زمین را پر از عدل و داد خواهد کرد آن گونه که پر از ظلم و جور شده باشد.     خبر امام عسکری از ولادت     در روایات زیادی از امام عسکری (ع) به این موضوع اشاره شده است: موسی بن جعفر بن وهب بغدادی می‌گوید: از امام عسکری (ع) شنیدیم که می‌فرمود: گویا شما را می‌بینم که بعد از من در جانشین من اختلاف خواهید نمود. آگاه باشید! همانا کسی که اقرار به امامان بعد از رسول خدا کند ولی منکر فرزندم باشد، همانند کسی است که اقرار به جمیع انبیا و رسولان داشته باشد ولی نبوت رسول خدا (ع) را انکار کند.    احمد بن اسحاق می‌گوید:‌ از امام حسن عسکری (ع) شنیدم که می‌فرمود: ستایش مخصوص خداوندی است که مرا از دنیا خارج نکرد تا اینکه جانشین بعد از مرا به من نشان داد. او شبیه‌ترین مردم به رسول خدا (ص) از حیث خلقت و اخلاق است.       دوران زندگی حضرت مهدی (عج)را به سه دوره تقسیم می‌کنند     دوره اوّل از زمان تولد تا سال 260 ه.ق که مصادف با سال شهادت امام عسکری(ع) است.    دوره دوم از سال 260 تا سال 329 ه .ق که دوره غیبت صغرا نامیده می‌شود.    دوره سوم که معروف به دوره غیبت کبراست از سال 329 ه.ق آغاز شده و تاکنون نیز ادامه دارد و تا هر زمان که خداوند مصلحت بدانند، ادامه خواهد یافت.     اثر معنوی اعتقاد به مهدویت     قضیه ولادت آن بزرگوار و اعتقاد به این حقیقت آثار عظیمی دارد؛ اوّل از جهت معنوی و روحی و تقرّب الی اللّه و نیز تکامل فردی انسان است. کسی که اعتقاد به این مسأله دارد چون با مرکز تفضّلات الهی و نقطه اصلی و کانون شعاع رحمت حق یک رابطه روحی برقرار می‌کند، توفیق بیشتری برای برخورداری از وسایل عروج روحی و تقرب الی اللّه دارد. به همین خاطر اهل معنی و باطن در توسلات معنوی خود این بزرگوار را مورد توجه و نظر دایمی قرار می‌دهند و به آن حضرت توسل می‌جویند و توجه می‌کنند. نفس پیوند قلبی و تذکر و توجّه روحی به آن مظهر رحمت و قدرت و عدل حق تعالی انسان را عروج و رشد می‌دهد و وسیله پیشرفت انسان را (روحا و معنا) فراهم می‌کند.     لزوم زمینه سازی برای ظهور مهدی(ع)     چه علتی داشت که بسیاری از انبیای بزرگ اولوالعزم آمدند و نتوانستند دنیا را از بدی‌ها پاک و پیراسته کنند؟ زیرا زمینه‌ها آماده نبود. چرا امیرالمؤمنین علی بن ابیطالب(ع) در زمان خودش با آن قدرت الهی با آن علم متصل به معدن الهی نتوانست ریشه بدی را بخشکاند؟... چون زمینه نامساعد بود، زمینه را نامساعد کرده بودند، زمینه را زمینه دنیاطلبی کرده بودند... اگر امام زمان(عج) نیز در یک دنیای بدون آمادگی تشریف بیاورند، همان خواهد شد؛ باید آمادگی باشد.     منبع:    کتاب سلسله مباحث مهدویت    انتهای پیام   ,
معاون اول رئیس جمهور با بیان اینکه شاید امروز بسته حمایت از صادرات را ابلاغ کنم، گفت: در این بسته ما دنبال ایجاد خط اعتباری برای محصولات صادراتی خود به کشورهای هدف هستیم.    به گزارش خبرنگار سیاسی خبرگزاری دانشجویان ایران (ایسنا)، اسحاق جهانگیری صبح امروز در مراسم معرفی دستاوردهای صنعت دارویی کشور در دولت یازدهم که در مرکز رشد واحدهای فناوری واحدهای تولیدی برگزار شد،‌ اظهار کرد: در بسته حمایت از صادرات صندوق توسعه ملی هم پیش‌بینی‌ لازم را برای وام‌های ارزان قیمت برای صادرات کالاها را در نظر گرفته است.    وی افزود: ما دنبال صادرات کالاهای دانش‌بنیان هستیم و باید کیفیت و کمیت تولیدات داخلی خود را به خصوص در بخش دارویی به سطح رضایت‌بخشی برسانیم.    جهانگیری با بیان اینکه ما به دنبال حمایت جدی از بخش خصوصی هستیم، خاطرنشان کرد: بخش خصوصی کارآیی خود را اثبات کرده و اکنون باید حضور پررنگ‌تری در بخش درمان داشته باشد.    معاون اول رئیس جمهور در بخش دیگری از اظهارات خود، گفت: من امروز صبح روزنامه‌ها را خواندم و واقعاً ‌اگر به برخی از این روزنامه‌ها نگاه نکنیم بهتر است زیرا آنها مطرح می‌کنند که همه نگاه دولت به آمریکا بوده، همه بار دولت بر دوش وزارت امور خارجه است و تمام تلاش وزارت امور خارجه هم برای گفت‌وگو با آمریکاست. این اظهارات آدم را کسل می‌کند. امروز من جایی آمده‌ام که یکی از کلیدی‌ترین دستاوردهای دولت در آن اتفاق افتاده است. در سه سال گذشته هر ماه دو داروی جدید تولید شده است. بخش بهداشت و درمان دستاوردهای مهمی در این سه سال داشته است.    وی همچنین افزود: ما یادمان نرفته در سه سال گذشته وضع درمان و بیمارستان‌ها، هزینه‌های دارویی و امکانات بهداشتی چگونه بود. من عید 92 به یکی از بیمارستان‌های کرمان سر زدم که در آنجا تعداد زیادی از همراهان بیماران از من کمک مالی یا تجهیزات درمانی می‌خواستند. در حالی که در عید 93 به همان بیمارستان رفتم و حتی یک نفر هم برای مشکلات درمانی به من مراجعه نکرد. فقط یک پزشک به خاطر دو روز تعطیلی به آنجا نرفته بود.    جهانگیری همچنین با بیان اینکه بخش درمان از بخش‌های گله‌مند از دولت است، گفت: سال 94، سال سختی را پشت سر گذاشتیم و درآمدهای دولت کاهش یافت اما دولت به تعهدات خود پایبند است. می‌دانم بخشی از عدم پرداخت‌ها برای بخش درمان مشکل درست کرده است اما ما این مسأله را به صورت جدی پیگیری می‌کنیم تا این مشکل حل شود.    وی با بیان اینکه عده‌ای سعی می‌کنند اقتصاد مقاومتی را پیچیده کرده و مردم را نگران کنند که این اقتصاد یک اقتصاد ریاضتی است، تصریح کرد: اصل اساسی اقتصاد مقاومتی، اقتصاد دانش‌بنیان است. کشور ما نیروی جوان تحصیلکرده و نوآور زیادی دارد که ما را نسبت به آینده کشور امیدوار می‌کند. در این جلسه گفته شد: هر ماه دو داروی جدید در کشور تولید می‌شود که این مسأله افتخارآمیز است اما عده‌ای نمی‌فهمند باید به چه چیزهایی افتخار کنند. ما به توانمندی علمی کشور افتخار می‌کنیم. این دستاوردها غرور ملت را برمی‌انگیزد. اقدامات مهمی در بخش بهداشت، دارو و درمان انجام شده است اما باید در کنار هر دانشگاه یک مرکز رشد ایجاد شود تا از این نوآوری‌ها به خوبی حمایت شود. صادرات ما باید بیش از اتکاء به منابع نفتی بر اقتصاد دانش‌بنیان متکی باشد.    جهانگیری در بخش دیگری از اظهارات خود با بیان اینکه بهره‌وری یکی از گمشده‌های بزرگ اقتصاد ایران و یکی از نیازهای حیاتی ماست، گفت: در بسیاری از کشورهای جهان سهم عمده‌ای از رشد اقتصادی از افزایش بهره‌وری نیروی انسانی و سرمایه فیزیکی به دست می‌آید. در حالی که کشور ما به عنوان یک کشور اسلامی بدترین وضعیت بهره‌وری را دارد. این در حالی است که در اسلام تأکید شده که انسان از انرژی و سرمایه خود بهترین بازدهی را داشته باشد.    وی افزود: در برنامه سوم توسعه افزایش بهره‌وری به عنوان یک هدف در نظر گرفته شده و قرار بود 33 درصد از رشد اقتصادی از بهره‌وری به دست آید. در حالی که این عدد نزدیک به صفر است. این بیماری باید از اقتصاد ایران برچیده شود که در این زمینه ابتدا به فرهنگ‌سازی نیازمندیم تا کارمند و کارگر از وقت به خوبی استفاده کند و از دارایی‌های فیزیکی هم بهره‌وری کاملی انجام شود. من از همه نخبگان و صاحب‌نظران می‌خواهم که به فرهنگ‌سازی در این حوزه کمک کنند. البته ما در این حوزه به برنامه‌ریزی، هدف‌گذاری و شاخص‌گذاری هم نیازمندیم.    وی با بیان اینکه با بهره‌وری خوب هزینه‌های تولید کاهش یافته و سطح کیفیت محصولات و قدرت رقابت ما در بازارهای بین‌المللی افزایش می‌یابد،‌ گفت: قیمت و کیفیت محصولات مهمترین شاخص در بازارهای جهانی است. پس ما باید به آنها بپردازیم و با افزایش بهره‌وری کیفیت محصولات خود را افزایش دهیم.    به گزارش ایسنا، در حاشیه این برنامه لوح تقدیر صنعت داروسازی و جامعه پزشکی و همچنین نشان عالی دانشگاه تهران به معاون اول رئیس جمهور اهداء شد.    انتهای پیام     ,
دبیر نخستین جشنواره ملی و کنگره بین‌المللی علوم و فناوری‌های سلول‌های بنیادی و پزشکی بازساختی از افزایش تعداد شرکت‌های فعال در حوزه سلول‌های بنیادی از یک شرکت به 50 شرکت طی یک سال گذشته خبر داد.    به گزارش خبرنگار علمی ایسنا، دکتر امیرعلی حمیدیه در مراسم اختتامیه نخستین جشنواره ملی و کنگره بین‌المللی علوم و فناوری‌های سلول‌های بنیادی و پزشکی بازساختی اظهار کرد: سال گذشته 800 دانشجوی نخبه را از وزارتخانه‌های بهداشت و علوم و جهاد دانشگاهی در رشته‌های مختلف علوم پایه، بالینی و همچنین مهندسی در معاونت علمی و فناوری ریاست جمهوری گردهم آوردیم که کاری بسیار مشکلی بود تا بتوانیم مقدمات لازم برای برگزاری اولین جشنواره ملی و کنگره بین‌المللی علوم و فناوری‌های سلول‌های بنیادی را فراهم کنیم.    وی ادامه داد: کار این کنگره از حدود 9 ماه پیش در ستاد توسعه علوم و فناوری‌های سلول‌های بنیادی معاونت علمی و فناوری ریاست جمهوری شروع شد؛ با توجه به این که این کنگره یک کنگره معمولی نبود، همکاری‌های خوبی نیز در برگزاری آن صورت گرفت.    دبیر نخستین جشنواره ملی و کنگره بین‌المللی علوم وفناوری‌های سلول‌های بنیادی و پزشکی بازساختی با بیان این که حدود 16 کارگاه در این جشنواره برگزار شد، خاطرنشان کرد: بیش از هزار نفر از کشورهای مختلف در این کنگره حضور داشتند، همچنین در خانه اندیشمندان نوجوان، 170 نفر از ایرانیان خارج از کشور برای حضور در کنگره ثبت‌نام کرده بودند.    دبیر ستاد توسعه علوم و فناوری‌های سلول‌های بنیادی در ادامه گفت: با حمایت‌های صورت گرفته در یک سال گذشته تعداد شرکت‌های فعال در حوزه سلول‌های بنیادی از یک شرکت به 50 شرکت افزایش یافته است.    حمیدیه خاطرنشان کرد: خوشبختانه کمبود نیروی انسانی وجود ندارد و با کمک اعضای هیات علمی و نخبگانی که در جامعه داریم، می‌توانیم در سطح جهانی صدها شرکت دانش‌بنیان در حوزه سلول‌های بنیادی تاسیس کنیم و همچنین یک شرکت بزرگ سلول‌های بنیادی راه‌اندازی کنیم تا به واسطه آن بتوانیم به هزاران بیمار نیازمند جهانی خدمات‌رسانی کنیم.    وی در پایان امنیت و سلامت را دو نیاز مهم جامعه برشمرد و گفت: امیدواریم با کمک پزشکان، نخبگان و به طور کلی نیروهای انسانی کشور تمام نیازمندان به خصوص بیماران صعب‌العلاج و سرطانی را با استفاده از علم سلول‌های بنیادی درمان کنیم و بتوانیم طول عمر انسان را ارتقاء دهیم و در این حوزه به یک شاخص جهانی تبدیل شویم.    انتهای پیام ,
وزیر امور خارجه در مورد بیانیه مشترک اخیر آمریکا و سه کشور اروپایی و اتحادیه اروپا مبنی بر تشویق بانک‌های بزرگ جهت سرمایه‌گذاری در ایران، تصریح کرد: آن چه که اتفاق افتاده یک قدم است ولی هنوز ما به صورت کافی به آن چه که باید می‌رسیدیم نرسیده‌ایم و باید اقدامات جدی‌تری از سوی آمریکایی‌ها در این ارتباط انجام شود.  به گزارش خبرنگار سیاسی خارجی خبرگزاری دانشجویان ایران (ایسنا)، محمدجواد ظریف،‌ ظهر شنبه در نشست مطبوعاتی مشترک با همتای نیوزلندی خود و در پاسخ به سوالی در مورد بیانیه مشترک اخیر آمریکا و چند کشور اروپایی جهت همکاری با ایران، گفت: در ماه‌ها و هفته‌های گذشته ما گفت‌وگوهای قابل توجهی در پیشبرد اهداف اقتصادی کشور در قالب سیاست‌های اقتصاد مقاومتی و با استفاده از شرایط پسابرجام داشته‌ایم.  او با بیان این که گرایش و تمایل بنگاه‌های بزرگ اقتصادی جهت همکاری با ایران بسیار قابل توجه بوده است، گفت: در این راستا می‌بینیم که در جریان حضور هیأت‌های سیاسی مختلف در تهران همراه آن‌ها هیأت‌های بزرگ اقتصادی نیز به کشورمان سفر کرده‌اند و این نشان‌دهنده علاقه‌مندی جامعه اقتصادی دنیا جهت روابط با ایران است.  ظریف به موانعی که در طول یک دهه گذشته در ارتباط با روابط تجاری ایران با دیگر کشورها ایجاد شده اشاره کرد و افزود: قسمت عمده‌ای از این موانع به دلیل سیاست‌های خصمانه آمریکا علیه ایران و تحریم‌هایی است که علیه کشورمان وضع شده است.  وی با بیان این که این موانع به تدریج در حال کنار رفتن است و برخی از آن‌ها در قالب برجام کنار رفته است، خاطرنشان کرد: ما تأکید بر آن داریم که در کنار صدور بیانیه باید اقدامات عملی نیز جهت رفع موانع صورت بگیرد.  وزیر خارجه ایران با اشاره به بیانیه‌ای که چندی پیش در حاشیه دیدار ظریف با کری در نیویورک از سوی وزیر امور خارجه این کشور صادر شد و هم‌چنین بیانیه اخیر مشترک آمریکا و چند کشور اروپایی جهت تشویق بانک‌ها برای همکاری با ایران، افزود: این نشان‌دهنده یک فضای سیاسی است و این که مجموع این کشورها احساس می‌کنند که لازم است تعهد خود را به اجرای برجام نشان دهند. البته همان‌طور که گفتم باید در کنار بیانیه اقدامات عملی نیز داشته باشیم.  وی با اشاره به دیدار چند هفته پیش خود با کری در نیویورک و هم‌چنین دیدار اخیرش با کری، هاموند و موگرینی در وین، اظهار کرد: در جریان این دیدارها توافق کردیم که اقدامات عملی برای رفع موانع صورت بگیرد و همکاری‌های گسترده‌ای بین بانک مرکزی ایران و موسسات پولی و اعتباری آن‌ها انجام شود.  ظریف افزود: در همین راستا تصمیم بر این گرفته شد که بانک‌های اروپایی جهت همکاری با ایران تشویق شوند و قسمتی از این توافقات در این چارچوب انجام شده و قسمتی دیگر در حال انجام گرفتن است و همان‌طور که پیش از این گفتم اقدام اخیر صورت گرفته یک قدم است ولی ما هنوز به صورت کافی به آن چه که باید می‌رسیدیم نرسیدیم و باید اقدامات جدی‌تری از سوی آمریکایی‌های انجام شود.  او در ابتدای این نشست مطبوعاتی مشترک با مورای مک‌کالی، همتای نیوزلندیش با ابراز خرسندی از این که در دو سال اخیر برای دومین‌بار میزبان این دیپلمات نیوزلندی است به سفر خود به این کشور در اواخر اسفند 94 اشاره کرد و گفت: در طول ماه‌های گذشته ارتباطات گسترده‌ای بین ایران و نیوزلند در حوزه‌های مختلف ایجاد شده و در آینده این ارتباطات گسترش پیدا می‌کند.  وی به همکاری‌های اقتصادی دو کشور و هم‌چنین مشورت‌های سیاسی که بین دیپلمات‌های ایرانی و نیوزلندی در جریان است اشاره کرد و افزود: طی روزهای آینده هیأت‌های مختلفی از ونزوئلا جهت گسترش همکاری با ایران به تهران سفر خواهند کرد.  این دیپلمات عالی‌رتبه کشورمان با بیان این که دو کشور در تلاش هستند که همکاری‌های خود را فراتر از همکاری‌های سنتی گذشته ارتقاء دهند و در زمینه‌های آموزشی، تکنولوژی و علمی همکاری‌های گسترده‌تری داشته باشند، خاطرنشان کرد: در جریان این دیدار در مورد تسهیلات بانکی و ایجاد زمینه برای این که بانک‌ها و موسسات مالی و اعتباری دو کشور همکاری تجاری و اقتصادی بیش‌تری داشته باشند، گفت‌وگو کردیم.  ظریف هم‌چنین به گفت‌وگوهای خود با همتای نیوزلندیش در ارتباط با همکاری‌های دو کشور در زمینه‌های علمی از جمله تسهیل صدور روادید و اقامت برای دانشجویان ایرانی که در آن کشور مشغول به تحصیل هستند، خاطرنشان کرد: نیوزلند در حال حاضر عضو غیردائم شورای امنیت سازمان ملل متحد است و در زمانی که برجام در شورای امنیت در حال تصویب بود آقای وزیر ریاست این جلسه را بر عهده داشتند.  این دیپلمات عالی‌رتبه کشورمان به گفت‌وگوهای خود با مقامات نیوزلند در مورد مسائل منطقه و بین‌المللی اشاره کرد و گفت: در این دیدار در مورد آخرین تحولات منطقه و اهمیت مبارزه با افراط و تروریسم و لزوم ایجاد ثبات و آرامش در منطقه صحبت کردیم و ما هر دو امیدواریم که این گفت‌وگوها به ایجاد ثبات در منطقه کمک کند.  به گزارش ایسنا، مک‌کالی در پایان این نشست مطبوعاتی در ضیافت نهار همتای ایرانی خود در وزارت امور خارجه شرکت کرد.  او قرار است عصر امروز با علی شمخانی، دبیر شورای عالی امنیت ملی کشور نیز دیدار کند.  انتهای پیام ,
صبح امروز وزیر امور خارجه نیوزیلند، در جریان سفر دو روزه خود به تهران با محمد جواد ظریف وزیر خارجه کشورمان دیدار کرد.    به گزارش خبرگزاری دانشجویان ایران (ایسنا)، این دو دیپلمات ایرانی و نیوزلندی در ساختمان شماره یک وزارت خارجه با یکدیگر رایزنی و گفت‌وگو کرده و سپس در جمع خبرنگاران به تشریح نتایج مذاکرات خود خواهند پرداخت.    سفر وزیر امور خارجه نیوزلند به تهران در راستای تقویت روابط اقتصادی و سیاسی بین دو کشور انجام می‌شود.    طبق آنچه که رادیو نیوزلند اعلام کرده است مورای مک‌کالی‌ در جریان این سفر با چند وزیر دیگر ایرانی نیز دیدار و گفت‌وگو خواهد داشت.    مورای مک‌کالی‌، خود نیز در مورد این سفر به رادیو نیوزلند، گفته است: در جریان این سفر با مقامات ایرانی در مورد مسائل امنیتی منطقه خاورمیانه و نیز روابط تجاری و اقتصادی میان دو کشور گفت‌وگو خواهیم کرد.    او هم‌چنین از تلاش جهت برگزاری دوباره گفت‌وگوهای رسمی میان ایران و نیوزلند یا همان کمیسیون همکاری‌های سیاسی و اقتصادی بین دو کشور خبر داده است.    وزیر امور خارجه نیوزلند قرار است یک توافق‌نامه با ایران در حوزه کشاورزی امضاء کند تا از تجارت و مبادلات میان کشاورزان و تولیدکنندگان دو کشور حمایت شود.    وزیر امور خارجه ایران اواخر اسفند سال گذشته در ولینگتون با مقامات این کشور برای توسعه مناسبات رایزنی کرد و مورای مک‌کالی نیز تیر سال گذشته از تهران دیدار و با مقام‌های ایران گفت‌وگو کرد.    پیش از این، سفیر جمهوری اسلامی ایران در نیوزلند، اعلام کرده بود که قرار است علاوه بر سفر وزیرخارجه نیوزلند به تهران، در آینده نزدیک وزیر تجارت این کشور به همراه یک هیات بازرگانی به ایران بیاید.    نیوزیلند به طور رسمی تحریم‌های خود علیه ایران را از بهمن ماه سال گذشته لغو کرد و مسیر تجارت دو کشور هموار شد.  انتهای پیام   ,
رئیس سازمان سینمایی کشور از احتمال سفر خود به فرانسه برای شرکت در جشنواره‌ کن خبر داد.  حجت‌الله ایوبی در پاسخ به این پرسش خبرنگار ایسنا که با توجه به حضور چشمگیر سینمای ایران در بخش‌های مختلف جشنواره‌ فیلم کن، آیا امسال در این رویداد معتبر حاضر خواهید شد؟، تصریح کرد: امسال به دلیل اینکه ما دو فیلم (فروشنده ساخته‌ اصغر فرهادی و وارونگی ساخته‌ بهنام بهزادی) را در جشنواره‌ کن داریم و یکی از اعضای هیئت داوران (کتایون شهابی، پخش‌کننده‌ بین‌المللی) نیز ایرانی است، به احتمال زیاد به جشنواره کن می‌روم. زمان این سفر هنوز قطعی نشده اما به احتمال زیاد به مدت یک روز در جشنواره‌ کن حضور خواهم داشت.  رئیس سازمان سینمایی همچنین درباره‌ تعیین تکلیف بودجه‌ خانه‌ سینما گفت: مبلغ و زمان تخصیص این بودجه هنوز مشخص نیست اما در دو سه هفته آینده مشخص خواهد شد.  ایوبی درباره رفع مشکلات صندوق بیمه بیکاری هنرمندان و پیدا کردن یک راه حل مقطعی نیز اظهار کرد: راهکار این مشکل فراتر از سازمان سینمایی است. این مسئله‌ای است که هنوز نتوانستیم حل کنیم. باید دیگران به کمک ما بیایند و حل این مسئله به تنهایی از عهده ما برنمی‌آید.  وی که دوشنبه پس از پایان جشن سینمای جوان در سالن سوره‌ حوزه‌ هنری به پرسش خبرنگاران پاسخ می‌گفت، درباره‌ گلایه‌های فیلمسازان فیلم کوتاه در مورد کمبود حمایت‌ها نیز گفت: بودجه‌های ما اساسا در حد حمایت و کمک به خیل عظیم جوانانی که در سراسر کشور در این زمینه فعالیت می‌کنند، نیست. اما امسال با توجه به رونق سینما شاید بشود از بخش حرفه‌ای کمتر حمایت کرد و آنها بتوانند پول‌های خودشان را از گیشه دربیاورند.  او درباره‌ حمایت‌های سازمان سینمایی از انجمن سینمای جوانان در سال جاری توضیح داد: امسال در بخش تولید، نگاه ویژه‌ای به انجمن داریم و حدود 300 فیلم کوتاه تولید خواهیم کرد. با همه‌ کارهایی که در سازمان سینمایی و انجمن سینمای جوانان انجام خواهد شد، فکر می‌کنم فیلمسازان فیلم کوتاه سال بهتری خواهند داشت.  ایوبی ادامه داد: سال گذشته بودجه تولید ما در انجمن بسیار ناچیز بود اما امسال این بودجه چند برابر شده و مهم‌ترین حمایتی که بچه های فیلمساز از ما انتظار دارند حمایت در بخش تولید و روزآمد کردن تجهیزات است که برای آن هم بودجه‌ای دیده شده است.  رئیس سازمان سینمایی در پایان به حمایت‌های این سازمان از دفاتر استانی انجمن سینمای جوانان ایران هم اشاره کرد و گفت: امسال برای اولین بار بعد از حدود یک دهه علاوه بر حمایت‌های کلی، بودجه‌ای هم به طور مستقل برای تولید در دفاتر استان‌ها در نظر گرفته شده که در این چارچوب حدود 300 فیلم، با حمایت سازمان سینمایی تولید خواهد شد.  انتهای پیام ,
کارگروه ویژه هیأت دولت که به دستور رئیس جمهوری و تصویب هیأت دولت و به منظور بررسی ابعاد مختلف دستبرد دولت آمریکا به دارایی‌های ملت شریف ایران تشکیل شده بود گزارش خود را در قالب بیانیه ای منتشر کرد.    به گزارش گروه دریافت خبر خبرگزاری دانشجویان ایران (ایسنا)، در پی دستبرد دولت آمریکا به اموال کشورمان به بهانه حکم واهی دیوان عالی این کشور، به دستور رئیس جمهوری و تصویب هیأت وزیران، کارگروهی ویژه با مسئولیت وزیر امور اقتصادی و دارایی مامور بررسی حکم مصادره اموال کشورمان در آمریکا و پیگیری استیفای این حقوق شد.    این کارگروه که مسئولیت آن با دکتر طیب نیا وزیر امور اقتصادی و دارایی و متشکل از وزرای امورخارجه، اطلاعات، دادگستری و رئیس کل بانک مرکزی جمهوری اسلامی ایران است، موظف شد حکم دادگاه آمریکایی در زمینه مصادره دو میلیارد دلار از اموال کشورمان را از ابعاد مختلف از جمله تعیین عوامل دخیل در این خصوص به صورت جامع و دقیق بررسی و برای پیگیری و استیفای حقوق دولت جمهوری اسلامی ایران پیشنهاد لازم را ارائه کند.    در بیانیه کارگروه ویژه هیأت دولت تاریخچه دقیقی از خصومت دولت و کنگره آمریکا علیه جمهوری اسلامی ایران و نیز احکام صادر شده درخصوص توقیف دارایی های کشورمان به بهانه پرداخت غرامت به خانواده آمریکایی های کشته شده در لبنان ارائه شده است.    این کارگروه در بیانیه خود متذکر شده است که در مسیر بررسی جامع و دقیق این موضوع گزارش ها، اسناد و مکاتبات وزارت امور خارجه، شورای عالی امنیت ملی، بانک مرکزی، مرکز امور حقوق بین المللی و نهاد ریاست جمهوری مربوط به این پرونده را مد نظر قرار داده است.    در این بیانیه آمده است که اقدامات خصمانه کنگره و دولت آمریکا علیه ملت ایران که با تصویب و تنفیذ قوانین جدید در جریان رسیدگی به یک پرونده بی اساس توسط مرجع مستقل قضائی مداخله کرده اند؛ و رویکرد دستگاه قضایی امریکا که اصل مصونیت دولت ها را زیرپا گذاشته و حکم به تعرض به اموال بانک مرکزی که متعلق به تمامی ملت ایران است داده است؛ نه تنها در تاریخ رسیدگی های قضائی بی سابقه است؛ بلکه تخلف آشکار نسبت به قواعد آمره حقوق  بین الملل و مصداق کامل یک راهزنی بین المللی به شمار می رود. این اقدام، برگ دیگری بر پرونده خصومت های کینه توزانه هیأت حاکمه امریکا بر علیه ملت ایران افزوده است و سند روشن دیگری بر تجاوزگری حکومت امریکا در نقض قواعد حقوق بین الملل و تقابل با مبانی عدالت و انصاف در جامعه جهانی است. مقابله جدی و قاطع با این دستبرد غیر قانونی، با بهره گیری از همه امکانات، باید ادامه یابد و همچون دیگر حقوق مسلم ملت در همه مراجع بین المللی دنبال شود.  این بیانیه ضمن بیان تاریخچه سرمایه گذاری های جمهوری اسلامی ایران در خارج از کشور به صراحت اعلام کرده است که در مقطعی مشخص شده است اوراق خریداری شده در مخاطره قرار دارد اما بانک مرکزی در دولت قبل علیرغم هشدارهای متعدد تنها بخش اندکی از آنها را به فروش رسانده است.    بیانیه در ادامه با بیان اینکه ابهاماتی در خصوص اقدامات موثری که می باید توسط مسئولان وقت برای حفظ اموال ملت ایران انجام می گرفته این سوال را مطرح می کند که چرا با وجود هشدارهای منابع خارجی، مراکز ذیربط داخلی و نهادهای عالی - که در گزارش ها و مکاتبات مسئولان و مقامات ارشد کشور موجود است- ، درفاصله زمانی خطیر پاییز 1386 تا خرداد 1387 اقدام موثری برای خارج کردن اموال ملت ایران از دسترس نظام مالی و قضایی آمریکا که غیرقابل اعتماد بودن آن به اثبات رسیده بود، به عمل نیامده است؟  در ادامه این بیانیه پیشنهاد شده است که با توجه به بررسی های به عمل آمده و از آنجا که این پرونده صرفاً یک مورد خاص حقوقی یا سیاسی یا بانکی نبوده و با موضوع امنیت ملی مرتبط می باشد، ضرورت دارد ادامه بررسی و تصمیم گیری در این خصوص علاوه بر دولت در شورای عالی امنیت ملی نیز دنبال شود.  گفتنی است در این راستا دولت یازدهم سوای از تشکیل کارگروه ویژه اقدامات دیگر حقوقی و دیپلماتیک دیگری را نیز برای استیفای حقوق ملت ایران در دستور کار قرار داده است که از جمله آنها می توان به صدور بیانیه جنبش عدم تعهد در محکومیت اقدام فراقانونی دولت آمریکا علیه جمهوری اسلامی ایران اشاره کرد که این اقدام ناشی از رایزنی های فشرده دیپلماتیک کشورمان با اعضای این جنبش بود.  رییس جمهوری نیز در جریان سفر اخیر خود به استان کرمان تاکید کرده بود که گزارش کامل کارگروه ویژه هیأت دولت در خصوص بررسی دستبرد به اموال ملت ایران در آمریکا منتشر و به استحضار مردم شریف کشورمان خواهد رسید.    متن کامل بیانیه کارگروه ویژه هیأت دولت جمهوری اسلامی ایران  در خصوص دستبرد به دارایی های ملّت ایران در آمریکا به شرح ذیل است:    بسمه تعالی  مردم شریف و آگاه ایران؛  در تاریخ اول اردیبهشت ماه 1395 دیوان عالی ایالات متحده آمریکا تحت تأثیر و فشار قوای مقننه و مجریه آن کشور و در سرپیچی آشکار از قواعد آمره حقوق بین الملل و حتی مبانی قانون اساسی آمریکا، از ابطال آرای دادگاه نیویورک که در تاریخ 23 خرداد و 6 آبان 1387 حدود 75 /1 میلیارد دلار از دارایی های متعلق به مردم ایران را مصادره و در اختیار شاکیان پرونده موسوم به پترسون قرار داده بود، خودداری کرد. به دنبال این اقدام غیرقانونی و در ادامه پی-گیری های قبلی بنا به دستور ریاست محترم جمهوری اسلامی و مصوبه هیأت وزیران، کارگروه ویژه ای تشکیل شد و گزارش ها، اسناد و مکاتبات وزارت امور خارجه، شورای عالی امنیت ملی، بانک مرکزی، مرکز امور حقوق بین المللی و نهاد ریاست جمهوری مربوط به این پرونده را مورد بررسی قرار داد و گزارش مربوطه در 16 صفحه را در تاریخ 11 /2/ 1395 تقدیم هیئت دولت نمود.  طبق دستور ریاست محترم جمهور و براساس پایبندی دولت تدبیر و امید به اصل شفافیت و حق همگانی در دسترسی به اطلاعات و با رعایت مصالح عمومی، ذیلاً خلاصه گزارش به اطلاع مردم شریف و آگاه ایران می رسد:  الف ) روند اقدامات سیاسی و قضایی در آمریکا در تعرَض به اموال ایران:  1) درسال 1363 (1984) دولت آمریکا به حمایت از رژیم بعثی صدام، عراق را از فهرست  دولت های حامی تروریسم حذف و جمهوری اسلامی ایران را به این فهرست اضافه نمود.  2) در سال 1375 (1996)، کنگره آمریکا با نقض قاعده مسلم مصونیت دولت ها در حقوق بین الملل و قوانین داخلی آمریکا، با تغییر قانون داخلی مصونیت دولت ها Foreign Sovereign Immunities Act (FSIA) ، به اتباع ایالات متحده که در عملیات تروریستی خسارت دیده اند اجازه داد در دادگاه های آمریکا علیه کشورهایی که درفهرست دولت های حامی تروریسم قرار دارند اقامه دعوا و ادعای خسارت نمایند.  3) در همان سال (1996)، کنگره آمریکا با تصویب تبصره فلاتو Flatow Amendment به  دادگاه های آمریکا اجازه داد برای به اصطلاح قربانیان تروریسم مبالغ هنگفتی معادل ده ها برابر خسارات وارده به عنوان خسارات تنبیهی علیه کشور حامی تروریسم تعیین کنند.  4) بر اساس دو مصوبه فوق، که هر دو مخالف مبانی شناخته شده حقوق بین الملل است، دادگاه های امریکا احکامی به ارزش میلیاردها دلار علیه جمهوری اسلامی ایران (و برخی دولت های دیگر فهرست به اصطلاح حامیان تروریسم) و به نفع مدعیان خسارت در اقدامی در لبنان و فلسطین اشغالی صرفا بر اساس ادعاهای سیاسی و بدون آنکه هیچگونه سند و مدرکی دال بر دخالت ایران ثابت شود صادر کردند.  5) در تاریخ 9 خرداد 1382 (30 می 2003) به موجب یکی از احکامی که در این قالب و بدون هیچ مبنای حقوقی و واقعی علیه جمهوری اسلامی ایران صادر شد، دادگاه واشنگتن دی سی به بهانه واهی شکایت خانواده های 241 نظامی کشته شده در انفجار مقر تفنگداران آمریکایی در بیروت در سال 1362 (1983م)، به ناروا جمهوری اسلامی ایران را مسئول شمرد.  6) در تاریخ 16 شهریور 1386 (7 سپتامبر 2007) همان دادگاه در حکم ناروای دیگری، ایران را به پرداخت 6 /2 میلیارد دلار به عنوان غرامت به بیش از هزار نفر از اعضای خانواده کشته شدگان حوادث تروریستی محکوم کرد، که پرونده پترسون نامیده می شود و مبنای ضبط غیرقانونی اوراق قرضه بانک مرکزی به ارزش حدود 75 /1 میلیارد دلار قرار گرفته است.  7) در تاریخ دی ماه 1386 (ژانویه 2008)، کنگره آمریکا در تداوم رویکرد خصمانه علیه ملت ایران و در قالب قانون بودجه نظامی سال 2008، بار دیگر قانون مصونیت دولت ها (FSIA) را اصلاح نمود، بر اساس این اصلاحیه اجازه ضبط اموال دولت های به اصطلاح حامی تروریسم در اجرای احکام دادگاه های آمریکایی داده شده است. این مصوبه، که نه تنها مخالف قوانین آمره حقوق بین الملل است بلکه موازین قانون اساسی آمریکا در مورد تفکیک قوا را نیز نقض می کند، امکان اقدام تجاوزکارانه در اجرای احکام غیرقانونی دادگاه های آمریکا برای دستبرد به اموال جمهوری اسلامی ایران را فراهم کرد. این اصلاحیه در تاریخ 8 بهمن 1386 (28 ژانویه 2008) با امضای بوش، رییس جمهور وقت آمریکا اجرایی شد.  8) در تاریخ 23 خرداد 1387 (12 ژوئن 2008)شعبه جنوب نیویورک دادگاه فدرال آمریکا نخستین دستور دستبرد و مصادره اوراق قرضه مربوط به بانک مرکزی را در اجرای حکم خسارت 6 /2 میلیارد دلاری در پرونده پترسون صادر نمود.  9) در تاریخ 6 آبان 1387 (27 اکتبر 2008) همین دادگاه دستور مصادره اوراق قرضه به مبلغ 75 /1 میلیارد دلار را که نزد شرکت لوکزامبورگی کلیراستریم در حساب بانکی آن شرکت در سیتی بانک نیویورک بود صادر کرد. در سال 2008 میلادی آرای متعدد اجرایی دیگری نیز برای توقیف و ضبط همین اوراق قرضه از سوی شعبه جنوب نیویورک دادگاه فدرال آمریکا صادر شد.  10) در تاریخ 2 تیر 1388 (23 ژوئن 2009)، قاضی دیگری در شعبه جنوب نیویورک دادگاه فدرال آمریکا نسبت به ارتباط حساب نزد سیتی بانک و شرکت کلیراستریم با بانک مرکزی جمهوری اسلامی ایران تشکیک نمود و ضمن تایید ادامه توقیف مبلغ 75 /1 میلیون دلار، خواستار ارائه ادله اطراف دعوا شد که این مراحل برای مدتی ادامه داشت.  11) در دی ماه 1390 (ژانویه 2012)، کنگره آمریکا در یک اقدام بی سابقه و خلاف حقوق بین الملل و قانون اساسی آمریکا و در تلاش برای رفع ایرادات مربوط به مصونیت بانک مرکزی و عدم ارتباط مستقیم اوراق قرضه با آن بانک، در قانون کاهش تهدید ایران و حقوق بشر سوریه (Iran Threat Reduction and Syria Human Rights Act of 2012) اقدام به تعیین مصداق نموده و مشخصاً اوراق قرضه متعلق به بانک مرکزی در حساب شرکت کلیراستریم در سیتی بانک نیویورک را برای پرداخت بخشی از ادعای خسارات مدعیان تعیین کرد.  12) در تاریخ 16 بهمن 1390 (5 فوریه 2012)، اوباما رئیس جمهور امریکا، دستور اجرائی شماره 13599 را صادر نمود که بر اساس آن کلیه دارایی های جمهوری اسلامی ایران منجمله اموال بانک مرکزی در قلمرو ایالات متحده مسدود شد.  13) در تاریخ 10 اسفند 1391 (28 فوریه 2013) شعبه جنوب نیویورک دادگاه فدرال آمریکا با استفاده از قانون جدید و با تکیه بر تصمیمات قبلی خود، استدلال های مربوط به مغایرت حکم قبلی با قوانین بین المللی و داخلی آمریکا را رد نمود و حکم بی پایه قبلی خود به نفع شاکیان را ابرام کرد. در 18 تیر1393 (9 ژوئیه 2014) دادگاه تجدیدنظر شعبه جنوب نیویورک دادگاه فدرال آمریکا رأی قبلی را تأیید نمود.  14) در تاریخ اول اردیبهشت 95 (20 آوریل 2016)، دیوان عالی آمریکا، ایراد قانون اساسی وکلای بانک مرکزی جمهوری اسلامی ایران در مورد تعیین مصداق توسط کنگره را وارد ندانست و رأی های قبلی را تأیید کرد.     جدول 2     لازم به ذکر است که شورای عالی امنیت ملی جمهوری اسلامی ایران بلافاصله پس از تصویب اصلاحیه فلاتو در سال 1375، موضوع را در دستور کار خود قرار داد و ضمن بررسی دقیق کلیه روش های مقابله سیاسی و حقوقی و تصمیم گیری در مورد برخورد با اقدامات غیرقانونی آمریکا، تصمیم به عدم پذیرش صلاحیت دادگاه های آمریکا گرفت و دستورات لازم به دستگاه های کشور برای اجتناب از به مخاطره افتادن دارایی های کشور را صادر نمود.  در همین راستا و بر اساس تدابیر متخذه، در سال 1378، مجلس شورای اسلامی، ضمن غیرقانونی شمردن مصوبات کنگره امریکا و صرفاً به عنوان عمل متقابل و برای جلوگیری از نقض مقررات و موازین حقوق بین الملل، طرح قانونی صلاحیت دادگستری جمهوری اسلامی ایران برای رسیدگی به دعاوی مدنی علیه دولت های خارجی را تصویب و در سال 1391 اختیارات دادگستری در این زمینه را گسترش داد. بر اساس این دو قانون، دادگاهای جمهوری اسلامی ایران تا کنون احکامی به ارزش دهها میلیارد دلار به نفع اتباع جمهوری اسلامی ایران که از اقدامات خلاف قانون ایالات متحده خسارت دیده اند صادر نموده اند.  ب ) فرآیند سرمایه گذاری خارجی ایران ازطریق خرید اوراق قرضه وچالش های آن:  1) بانک مرکزی از سال 1378 تا سال 1387، ضمن نگهداری بخش عمده دارایی های خود به ارزهای معتبر بین المللی غیردلاری همچون ین و یورو،قسمتی از دارایی های خود را نیز به صورت اوراق قرضه دلاری سرمایه گذاری نموده است، که ناشران آن در زمره نهادهای مالی معتبر اروپائی یا نهادهای عمده بین المللی بوده اند.  2) اوراق قرضه دلاری مسدود شده بانک مرکزی نزد شرکت کلیراستریم Clear Stream که یک شرکت امین اوراق ثبت شده در لوگزامبورک با کارکرد بین المللی است سپرده گذاری شده بود.  3) بخشی از اوراق قرضه دلاری مورد بحث اوراقی است که توسط مرجع ناظر آمریکایی تأیید و با علامت شناسایی US مشخص می‌گردد. این دسته از اوراق جمعاً به ارزش قریب به 2 میلیارد دلار از سوی شرکت کلیراستریم نزد سیتی بانک نیویورک به امانت گذاشته شده که 75 /1 میلیارد دلار آن از سال 1387 مسدود و سپس ضبط شده است.  4) خرید اوراق قرضه دلاری مذکور تا اردیبهشت 1386 ادامه یافته است.  5) ازنیمه دوم سال 1384 (2005) اقدامات خصمانه علیه جمهوری اسلامی ایران توسط قوای مقننه،قضائیه و مجریه ایالات متحده اوج گرفته و قوانین، احکام قضایی و دستورات اجرایی برای ضبط اموال ایران به نفع شاکیان صادر شد که در بخش قبلی به آن اشاره شد. از سال 1385 تا 1387 (2006 تا 2008) اقدامات خصمانه قدرت های بزرگ علیه ایران نیز به اوج خود رسید، و طی سه قطعنامه‌ی ظالمانه 1737، 1747 و 1803 شورای امنیت سازمان ملل متحد، ایران با عنوان ساختگی تهدید برای صلح و امنیت بین المللی، تحت فصل هفتم منشور و ماده چهل ویک آن قرارگرفت و در بعد اقتصادی،محدودیت ها و تحریم‌های متعددی بر صنعت هسته ای و اقتصاد ایران تحمیل شد. درحوزه بیمه و بانک، مصوبات کنگره آمریکا درسال 1386(2007م) دامنه تحریم را به بیمه‌ها درسطح بین المللی کشاند و بحث توقیف اموال ودارائی های برخی اشخاص ایرانی مطرح گردید. این تلاش ها سبب شد تا در فروردین 1387 (آوریل 2008م) تعداد چهل بانک از جمله UBS سوئیس، HSBC انگلستان، CommerzBank و Deutsche Bank آلمان و بانکهای کویت، ژاپن، کره جنوبی ناگزیر شدند که انتقال پول بانک‌های ایرانی را متوقف نمایند.  6) بانک مرکزی تمامی اوراق قرضه خود نزد کلیراستریم را در بهمن 1386 (فوریه 2008) به یک بانک ایتالیایی به نام UBAE منتقل نمود و مقدار کمی از آن را به فروش رساند. بانک مزبور هم این اوراق را در حسابی به نام UBAE Client در همان مؤسسه کلیراستریم سپرده گذاری نمود.  7) دفتر نظارت بر دارایی های خارجی وزارت خزانه داری آمریکا (OFAC) در سال 1387 (2008) به سیتی بانک دستور داد که حساب مرتبط با بانک مرکزیِ مؤسسه کلیراستریم را مسدود نماید. احکام دادگاه ها نیز به شرح مندرج در بخش قبل مبنی بر توقیف 75 /1 میلیارد دلار از 23 خرداد 87 صادر گردید.  ج) ابهامات:  1) پس از آنکه از سال 1386 به بعد، مشخص شد اوراق خریداری شده در مخاطره قرار دارد، بانک مرکزی علیرغم هشدارهای متعدد تنها بخش اندکی از آنها را به فروش رسانده است.  2) اقدام بانک مرکزی در سال 1387 درمورد آزاد سازی و انتقال قسمت عمده اوراق مذکور، صرفاً به نگهداری آن در همان مؤسسه کلیراستریم تحت یک حساب دیگر انجامیده است.  د ) جمع بندی:  1) اقدامات خصمانه کنگره و دولت امریکا علیه ملت ایران که با تصویب و تنفیذ قوانین جدید در جریان رسیدگی به یک پرونده بی اساس توسط مرجع مستقل قضائی مداخله کرده اند؛ و رویکرد دستگاه قضائی امریکا که اصل مصونیت دولت ها را زیرپا گذاشته و حکم به تعرض به اموال بانک مرکزی که متعلق به تمامی ملت ایران است داده است؛ نه تنها در تاریخ رسیدگی های قضائی بی سابقه است؛ بلکه تخلف آشکار نسبت به قواعد آمره حقوق بین الملل و مصداق کامل یک راهزنی بین المللی به شمار می رود. این اقدام، برگ دیگری بر پرونده خصومت های کینه توزانه هیأت حاکمه آمریکا بر علیه ملت ایران افزوده است و سند روشن دیگری بر تجاوزگری حکومت امریکا در نقض قواعد حقوق بین الملل و تقابل با مبانی عدالت و انصاف در جامعه جهانی است. مقابله جدی و قاطع با این دستبرد غیر قانونی، با بهره گیری از همه امکانات، باید ادامه یابد و همچون دیگر حقوق مسلم ملت در همه مراجع بین المللی دنبال شود.  2) در رابطه با اقدامات گذشته دستگاه های مسئول داخلی در این پرونده این سؤال جدی مطرح است که با وجود انواع تحریم های خصمانه آمریکا و آرای دادگاه ها و مصوبات کنگره علیه جمهوری اسلامی ایران، و علیرغم حصول اطلاع از تلاش های هماهنگ برای دستبرد به اموال مردم ایران، و با وجود هشدارهای منابع خارجی، مراکز ذیربط داخلی و نهادهای عالی - که در گزارش ها و مکاتبات مسئولان و مقامات ارشد کشور موجود است- ، چرا درفاصله زمانی خطیر پاییز 1386 تا خرداد 1387 اقدام موثری برای خارج کردن اموال ملت ایران از دسترس نظام مالی و قضایی آمریکا که غیرقابل اعتماد بودن آن به اثبات رسیده بود، به عمل نیامده است؟  ه ) اقدام:  با توجه به بررسی های به عمل آمده و از آنجا که این پرونده صرفاً یک مورد خاص حقوقی یا سیاسی یا بانکی نبوده و با موضوع امنیت ملی مرتبط می باشد، ضرورت دارد ادامه بررسی و تصمیم گیری در این خصوص علاوه بر دولت در شورای عالی امنیت ملی نیز دنبال شود. در این راستا پیشنهاد می شود شورای عالی امنیت ملی تصمیمات حقوقی و سیاسی لازم را جهت احقاق حقوق ایران در صحنه بین المللی درخصوص کلیه دارایی های تحت توقیف توسط آمریکا بعمل آورد و قوه قضائیه نسبت به هرگونه اهمال، تخلف، یا تضییع فرصت ها در زمینه حراست از اموال کشور پیگیری و اقدام نماید.  انتهای پیام ,
وکیل مدافع بابک زنجانی از ارسال پرونده موکل خود برای فرجام‌خواهی به دیوان عالی کشور خبر داد.    رسول کوهپایه‌زاده در گفت‌وگو با خبرنگار حقوقی خبرگزاری دانشجویان ایران (ایسنا)، اظهار کرد: بعد از اینکه ما لایحه فرجام‌خواهی و اعتراض‌مان را به شعبه 15 دادگاه انقلاب تقدیم کردیم و همچنین پس از اینکه لوایح تجدیدنظر فرجام خواهی وکلای دو متهم دیگر نیز دریافت شد، دادگاه انقلاب پرونده را به دیوان عالی کشور ارسال کرد.    وی ادامه داد: البته در حال حاضر دیوان عالی کشور پرونده را وصول و تعیین شعبه نکرده است.    وکیل مدافع بابک زنجانی در رابطه با زمان تعیین شعبه در دیوان عالی کشور، گفت: بازه زمانی خاصی برای تعیین شعبه در دیوان عالی کشور وجود ندارد. در هر صورت این پرونده از حجم و حساسیت بالایی برخوردار است و بازه زمانی که برای تعیین شعبه خواهد داشت امری طبیعی است.    انتهای پیام     ,
بانک مرکزی روسیه برای تحقق تحریم‌های شورای امنیت سازمان ملل اقدام به تحریم اقتصادی و توقف نقل و انتقال مالی علیه کره شمالی کرده است.  به گزارش خبرگزاری دانشجویان ایران (ایسنا)، به نقل از خبرگزاری یونایتدپرس، این اقدام از سوی دولت روسیه پس از آن صورت گرفت که اتحادیه اروپا اعلام کرد تحریم‌های بیشتری را علیه کره شمالی و مقام‌های ارشد این کشور اعمال کرده است.  این تحریم‌های جدید از سوی دولت مسکو به این معناست که تمامی بانک‌های روسیه دیگر اجازه فعالیت اقتصادی با کره شمالی ندارند.  برخی از حساب‌های بانکی مقام‌های کره شمالی در روسیه می توانند باز بمانند اما تنها با اجازه سازمان ملل امکان پذیر است.  براساس حکم ولادیمیر پوتین، رییس جمهوری روسیه، امور بانکی و مالی کره شمالی در روسیه متوقف شده و نقل و انتقال مالی با این کشور نیز غیرقانونی خواهد بود.  ماریا زاخاروا، سخنگوی وزارت امور خارجه روسیه نیز این دستور از سوی دولت مسکو را تایید کرد و علت آن را تحریم‌های اخیر از سوی سازمان ملل و اتحادیه اروپا دانست.  این تحریم‌ها می تواند به صورت مستقیم بر خزانه کره شمالی اثر بگذارد. رسانه های کره جنوبی نیز گزارش دادند که کیم جونگ اون، رهبر کره شمالی می تواند میلیون ها دلار در روسیه داشته باشد که برای خرید و سرمایه گذاری در تجارت لجستیک مورد استفاده قرار گیرد. این روند همچنین می تواند بر سرمایه گذاری روسیه در کره شمالی نیز اثر بگذارد.  انتهای پیام   ,
صبح روز شنبه با حضور معاون اول رییس‌جمهور در مرکز رشد واحدهای فناوری فرآورده‌های دارویی، واحدهای تولیدی مواد اولیه داروهای پپتیدی افتتاح شد.    به گزارش خبرنگار خبرگزاری دانشجویان ایران(ایسنا) در این مراسم حسین هاشمی وزیر بهداشت و دیناروند رییس سازمان غذا و دارو اسحاق جهانگیری را همراهی می‌کردند.    داروهای پپتیدی برای درمان بیماری‌های ام اس، انواع سرطان و دیابت کاربرد دارد.    انتهای پیام ,
فروردین ماه امسال تولید 9 مدل خودروی سنگین در خودروسازان داخلی به صفر رسید.    به گزارش خبرنگار ایسنا، در این مدت تولید کشنده M2642FTR شرکت ارس خودرو دیزل با کاهش صد درصدی از 60 دستگاه در فروردین 1394 به صفر رسید.    فروردین امسال تولید کامیون کمپرسی بنز LK2624 شرکت ایران خودرو دیزل با کاهش صد درصدی از شش دستگاه در فروردین 1394 به صفر رسید.    در این مدت تولید کامیون باری بنز L1924 شرکت ایران خودرو دیزل با کاهش صد درصدی از 45 دستگاه در فروردین 1394 به صفر رسید.    فروردین امسال تولید کامیون کشنده فراز شرکت ایران خودرو دیزل با کاهش صد درصدی از 23 دستگاه در فروردین 1394 به صفر رسید.    در این مدت تولید کامیونت فوتون 6T-AUMARK شرکت سایپا دیزل با کاهش صد درصدی از 112 دستگاه در فروردین 1394 به صفر رسید.    فروردین امسال تولید کامیون کاویان K119 شرکت کاریزان خودرو ساوه با کاهش صد درصدی از 162 دستگاه در فروردین 1394 به صفر رسید.    در این مدت تولید کامیونت کاویان K375 شرکت کاریزان خودرو ساوه با کاهش صد درصدی از 10 دستگاه در فروردین 1394 به صفر رسید.    فروردین امسال تولید کامیون کشنده ماز 544018 شرکت آذهایتکس با کاهش صد درصدی از پنج دستگاه در فروردین 1394 به صفر رسید.    در این مدت تولید کشنده اسکانیا G400 شرکت ماموت دیزل با کاهش صد درصدی از 53 دستگاه در فروردین 1394 به صفر رسید.    انتهای پیام   ,
امیر اسفندیاری در خصوص پخش 8 فیلم توسط بنیاد سینمایی فارابی در کن گفت: تا بخش خصوصی فعال که پاسخ کل فیلم‌های سینمای ایران را بدهد نداشته باشیم، طبیعتا بنیاد سینمایی فارابی نمی‌تواند فیلم‌های زمین مانده را رها کند.    مدیر بین‌الملل بنیاد سینمایی فارابی که در کن حضور دارد در گفت‌وگو با خبرنگار سینمایی ایسنا، اظهار کرد: آیین‌نامه‌ای در حال آماده شدن است تا نسبت بخش خصوصی با بخش دولتی مشخص باشد در عین حال باید زمینه مناسب فراهم شود تا فیلم‌ها بتوانند پاسخ‌شان را بگیرند و بخش‌هایی آن‌ها را نمایندگی کند.    اسفندیاری در خصوص حضور ایران در این دوره جشنواره فیلم کن با بیان اینکه چتر سینمای ایران با مدیریت بنیاد سینمایی فارابی فعالیت خود را در بازار بین‌المللی فیلم کن از سر گرفته است، گفت: در زیر چتر سینمای ایران شرکت‌های فیلمیران، پویانمایی اشراق، خانه سینما، جشنواره بین‌المللی فیلم فجر، سه بخش نوپای خصوصی که پخش فیلم‌هایی چون آبجی، من، هاری و چند فیلم دیگر را بر عهده دارند، حاضر هستند.    این مدیر بین‌الملل ادامه داد: با توجه به برخی از مشکلات پیش‌بینی نشده، شرکت‌های آریا صنعت تخیل، مرکز گسترش سینمای مستند و تجربی، سبز افرنگ فیلم و به‌نگر علیرغم اقدامات به عمل آمده و تکمیل مراحل ثبت نام در بازار نتوانستند در این رویداد سینمایی حضور پیدا کنند.    وی با بیان اینکه بنیاد سینمایی فارابی با مسئولان جشنواره‌های سینمایی و خریداران خارجی مذاکراتی مستمر دارد، افزود: به روال گذشته برنامه نمایش‌های بازار انجام می‌شود که سیانور، امکان مینا، قشنگ و فرنگ، سینما نیمکت از جمله آثار به نمایش درآمده در روزهای گذشته بوده‌اند.    اسفندیاری درباره عدم حضور ایران در بخش پاویون کن که سال گذشته غرفه‌ای در آنجا تدارک دیده شده بود، گفت: آن چادر هزینه جدا و اضافی به ما تحمیل می‌کرد و نمی‌خواستیم چنین هزینه‌ای متقبل شویم و معتقدیم کاربری چتر بسیار بیشتر خواهد بود.    مدیر بین‌الملل سازمان سینمایی فارابی در خصوص حضور پررنگ ایران در این دوره جشنواره کن اظهار کرد: خوشحالیم که در این دوره در بخش اصلی، بخش نوعی نگاه و داوران نماینده داریم و ایران حضور پررنگی در همه بخش‌های کن دارد.           بازار جشنواره کن              بازار جشنواره کن       انتهای پیام   ,
پایگاه اطلاع‌رسانی KHAMENEI.IR به مناسبت فرارسیدن نیمه‌ی شعبان، سالروز ولادت حضرت ولی‌عصر (عجل‌الله‌تعالی‌فرجه‌الشریف)، گزیده‌ای از بیانات حضرت آیت‌الله خامنه‌ای را درباره‌ی انتظار فرج و وظیفه‌ی منتظران منتشر کرد.    به گزارش گروه دریافت خبر خبرگزاری دانشجویان ایران (ایسنا)، گزیده‌ بیانات رهبر انقلاب درباره‌ی انتظار فرج و وظیفه‌ی منتظران را در زیر می‌خوانید:    * این، آینده قطعی شماست  ملت ایران به فضل پروردگار، با هدایت الهی، با کمکهای معنوی غیبی و با ادعیه‌ی زاکیه و هدایتهای معنوی ولی‌الله‌الاعظم ارواحنافداه خواهد توانست تمدن اسلامی را بار دیگر در عالم سربلند کند و کاخ با عظمت تمدن اسلامی را برافراشته نماید. این، آینده‌ی قطعی شماست. جوانان، خودشان را برای این حرکت عظیم آماده کنند. نیروهای مؤمن و مخلص، این را هدف قرار دهند.  بیانات در دیدار جمعی از ایثارگران و خانواده‌های شهدا ۱۳۷۶/۰۵/۲۹    * امروز باید در جهت حکومت امام زمان(ع) کار و تلاش کنیم  ما که منتظر امام زمان هستیم، باید در جهتی که حکومت امام زمان(علیه الاف التحیة و الثناء و عجل‌الله تعالی فرجه) تشکیل خواهد شد، زندگی امروز را در همان جهت بسازیم و بنا کنیم. البته، ما کوچکتر از آن هستیم که بتوانیم آن گونه بنایی را که اولیای الهی ساختند یا خواهند ساخت، بنا کنیم؛ اما باید در آن جهت تلاش و کار کنیم.  مظهر عدل پروردگار، امام زمان(عج) است و میدانیم که بزرگترین خصوصیت امام زمان(علیه‌الصلاةوالسلام) - که در دعاها و زیارات و روایات آمده است - عدالت میباشد: یملأ الله به الارض قسطا و عدلا.  رابطه‌ی قلبی و معنوی بین آحاد مردم و امام زمان(عج) یک امر مستحسن، بلکه لازم و دارای آثاری است؛ زیرا امید و انتظار را به طور دایم در دل انسان زنده نگه میدارد.  بیانات در دیدار مسئولان و اقشار مختلف مردم ۱۳۶۸/۱۲/۲۲    * قبل از فرج، آسایش و راحت‌طلبی و عافیت نیست!  شما جوانان عزیز که در آغاز زندگی و تلاش خود هستید، باید سعی کنید تا زمینه را برای آن چنان دورانی آماده کنید، دورانی که در آن، ظلم و ستم به هیچ شکلی وجود ندارد، دورانی که در آن، اندیشه و عقول بشر، از همیشه فعالتر و خلاقتر و آفریننده تر است، دورانی که ملتها با یکدیگر نمی جنگند، دستهای جنگ افروز عالم همانهایی که جنگهای منطقه ای و جهانی را در گذشته به راه انداختند و می اندازند دیگر نمی توانند جنگی به راه بیندازند، در مقیاس عالم، صلح و امنیت کامل هست، باید برای آن دوران تلاش کرد. قبل از دوران مهدی موعود، آسایش و راحت طلبی و عافیت نیست. در روایات، والله لتمحصن و والله لتغربلن است، به شدت امتحان می شوید، فشار داده می شوید. امتحان در کجا و چه زمانی است؟ آن وقتی که میدان مجاهدتی هست. قبل از ظهور مهدی موعود، در میدانهای مجاهدت، انسانهای پاک امتحان می شوند. در کوره های آزمایش وارد می شوند و سربلند بیرون می آیند و جهان به دوران آرمانی و هدفی مهدی موعود (ارواحنا فداه) روزبه روز نزدیکتر می شود، این، آن امید بزرگ است، لذا روز نیمه شعبان، روز عید بزرگ است.  بیانات در دیدار مردم قم ۱۳۷۰/۱۱/۳۰    * زمینه ظهور را باید با حاکمیت قرآن و اسلام آماده کرد  انتظار، یعنی دل سرشار از امید بودن نسبت به پایان راه زندگی بشر. ممکن است کسانی آن دوران را نبینند و نتوانند درک کنند - فاصله هست - اما بلاشک آن دوران وجود دارد؛ لذا تبریک این عید - که عید امید و عید انتظار فرج و گشایش است - درست نقطه‌ی مقابل آن چیزی است که دشمن میخواهد به وجود بیاورد.  ما آن وقتی میتوانیم حقیقتاً منتظر به حساب بیاییم که زمینه را آماده کنیم. برای ظهور مهدی موعود(ارواحنافداه) زمینه باید آماده بشود؛ و آن عبارت از عمل کردن به احکام اسلامی و حاکمیت قرآن و اسلام است... اولین قدم برای حاکمیت اسلام و برای نزدیک شدن ملتهای مسلمان به عهد ظهور مهدی موعود (ارواحنافداه و عجل‌الله‌فرجه)، به‌وسیله‌ی ملت ایران برداشته شده است؛ و آن، ایجاد حاکمیت قرآن است.  بیانات در دیدار مردم قم ۱۳۷۰/۱۱/۳۰    * اگر به سمت صلاح نزدیک بشویم ظهور نزدیک خواهد شد  شما مردم عزیز – بخصوص شما جوانها – هر چه که در صلاح خود، در معرفت و اخلاق و رفتار و کسب صلاحیتها در وجود خودتان بیشتر تلاش کنید این آینده را نزدیکتر خواهید کرد، اینها دست خود ماست اگر ما خودمان را به صلاح نزدیک کنیم، آن روز نزدیک خواهد شد همچنان که شهدای ما با فدا کردن جان خودشان آن روز را نزدیک کردند، آن نسلی که برای انقلاب آن فداکاریها را کردند، با فداکاریهای خودشان آن آینده را نزدیکتر کردند هر چه ما کار خیر و اصلاح درونی خود و تلاش برای اصلاح جامعه انجام بدهیم آن عاقبت را دایما نزدیکتر می کنیم.  بیانات در دیدار اقشار مختلف مردم در سالروز میلاد خجسته امام زمان(عج) ۱۳۷۹/۰۸/۲۲    * فقط نشستن و اشک ریختن فایده ندارد!  درس دیگر اعتقاد به مهدویت و جشنهای نیمه‌ی شعبان برای من و شما این است که هر چند اعتقاد به حضرت مهدی ارواحنافداه یک آرمان والاست و در آن هیچ شکی نیست؛ اما این آرمانی است که باید به دنبال آن عمل بیاید. انتظاری که از آن سخن گفته‌اند، فقط نشستن و اشک ریختن نیست.  بیانات در دیدار اقشار مختلف مردم به مناسبت نیمه‌ی شعبان در مصلای تهران ۱۳۸۱/۰۷/۳۰    * ما باید خود را برای سربازی امام زمان آماده کنیم  انتظار به معنای این است که ما باید خود را برای سربازی امام زمان آماده کنیم ... سربازی منجی بزرگی که میخواهد با تمام مراکز قدرت و فساد بین‌المللی مبارزه کند، احتیاج به خودسازی و آگاهی و روشن‌بینی دارد... ما نباید فکر کنیم که چون امام زمان خواهد آمد و دنیا را پر از عدل و داد خواهد کرد، امروز وظیفه‌ای نداریم؛ نه، بعکس، ما امروز وظیفه داریم در آن جهت حرکت کنیم تا برای ظهور آن بزرگوار آماده شویم. اعتقاد به امام زمان به معنای گوشه‌گیری نیست... . امروز اگر ما میبینیم در هر نقطه‌ی دنیا ظلم و بی‌عدالتی و تبعیض و زورگویی وجود دارد، اینها همان چیزهایی است که امام زمان برای مبارزه با آنها می‌آید. اگر ما سرباز امام زمانیم، باید خود را برای مبارزه با اینها آماده کنیم.  بیانات در دیدار اقشار مختلف مردم به مناسبت نیمه‌ی شعبان در مصلای تهران ۱۳۸۱/۰۷/۳۰    * بزرگترین وظیفه‌ی منتظران  بزرگترین وظیفه‌ی منتظران امام زمان این است که از لحاظ معنوی و اخلاقی و عملی و پیوندهای دینی و اعتقادی و عاطفی با مؤمنین و همچنین برای پنجه درافکندن با زورگویان، خود را آماده کنند. کسانی که در دوران دفاع مقدس، سر از پا نشناخته در صفوف دفاع مقدس شرکت میکردند، منتظران حقیقی بودند. کسی که وقتی کشور اسلامی مورد تهدید دشمن است، آماده‌ی دفاع از ارزشها و میهن اسلامی و پرچم برافراشته‌ی اسلام است، میتواند ادعا کند که اگر امام زمان بیاید، پشت سر آن حضرت در میدانهای خطر قدم خواهد گذاشت. اما کسانی که در مقابل خطر، انحراف و چرب و شیرین دنیا خود را میبازند و زانوانشان سست میشود؛ کسانی که برای مطامع شخصی خود حاضر نیستند حرکتی که مطامع آنها را به خطر میاندازد، انجام دهند؛ اینها چطور میتوانند منتظر امام زمان به حساب آیند؟ کسی که در انتظار آن مصلح بزرگ است، باید در خود زمینه‌های صلاح را آماده سازد و کاری کند که بتواند برای تحقق صلاح بایستد.  بیانات در دیدار اقشار مختلف مردم به مناسبت نیمه‌ی شعبان در مصلای تهران ۱۳۸۱/۰۷/۳۰    * معنای انتظار فرج، انتظار گشایش در گرفتاری عمومی بشریت است  معنای انتظار فرج به عنوان عبارة أخرای انتظار ظهور، این است که مؤمنِ به اسلام، مؤمنِ به مذهب اهل‌بیت(علیهم السلام) وضعیتی را که در دنیای واقعی وجود دارد، عقده و گره در زندگی بشر میشناسد. واقعِ قضیه هم همین است. منتظر است که این فروبستگیِ کار بشر، این گرفتاری عمومی انسانیت گشایش پیدا بکند. مسئله، مسئله‌ی گره در کار شخص من و شخص شما نیست. امام زمان (علیه الصلاة و السلام) برای اینکه فرج برای همه‌ی بشریت به وجود بیاورد، ظهور میکند که انسان را از فروبستگی نجات بدهد؛ جامعه‌ی بشریت را نجات بدهد؛ بلکه تاریخ آینده‌ی بشر را نجات بدهد.  ... انتظار فرج یعنی قبول نکردن و رد کردن آن وضعیتی که بر اثر جهالت انسانها، بر اثر اغراض بشر بر زندگی انسانیت حاکم شده است. این معنی انتظار فرج است.  بیانات در دیدار اقشار مختلف مردم به‌مناسبت نیمه‌ی شعبان ۱۳۸۷/۰۵/۲۷    * انتظار حرکت است، سکون نیست  انتظار فرج، انتظار دست قاهر قدرتمند الهی ملکوتی است که باید بیاید و با کمک همین انسانها سیطره‌ی ظلم را از بین ببرد و حق را غالب کند و عدل را در زندگی مردم حاکم کند و پرچم توحید را بلند کند؛ انسانها را بنده‌ی واقعی خدا بکند. باید برای این کار آماده بود... انتظار معنایش این است. انتظار حرکت است؛ انتظار سکون نیست؛ انتظار رها کردن و نشستن برای اینکه کار به خودی خود صورت بگیرد، نیست. انتظار حرکت است. انتظار آمادگی است... . انتظار فرج یعنی کمر بسته بودن، آماده بودن، خود را از همه جهت برای آن هدفی که امام زمان (علیه الصلاة والسلام) برای آن هدف قیام خواهد کرد، آماده کردن. آن انقلاب بزرگ تاریخی برای آن هدف انجام خواهد گرفت. و او عبارت است از ایجاد عدل و داد، زندگی انسانی، زندگی الهی، عبودیت خدا؛ این معنای انتظار فرج است.  بیانات در دیدار اقشار مختلف مردم به‌مناسبت نیمه‌ی شعبان ۱۳۸۷/۰۵/۲۷    * زمینه ظهور درصورت پیروزی ملت ایران آماده میشود  امروز مسیر تاریخ، مسیر ظلم است؛ مسیر سلطه‌گری و سلطه‌پذیری است؛ یک عده در دنیا سلطه‌گرند، یک عده در دنیا سلطه‌پذیرند. اگر حرف شما ملت ایران پیش رفت، اگر شما توانستید پیروز شوید، به آن نقطه‌ی موعود برسید، آن وقت مسیر تاریخ عوض خواهد شد؛ زمینه‌ی ظهور ولی‌امر و ولی‌عصر (ارواحنا له الفداء) آماده خواهد شد؛ دنیا وارد یک مرحله‌ی جدیدی خواهد شد. این بسته به عزم امروز من و شماست، این بسته به معرفت امروز من و شماست.  بیانات در دیدار مردم قم ۱۳۹۱/۱۰/۱۹    * زندگی اصلی بشر از دوران ظهور آغاز می‌شود  بشریت دارد همین‌طور این راه را طی میکند تا به اتوبان برسد؛ این اتوبان، دورانِ مهدویت است، دوران ظهور حضرت مهدی (سلام الله علیه) است. این‌جور نیست که وقتی به آنجا رسیدیم، یک حرکت دفعی انجام بگیرد و بعد هم تمام بشود؛ نه، آنجا یک مسیر است. در واقع باید گفت زندگی اصلی بشر و حیات مطلوب بشر از آنجا آغاز میشود و بشریت تازه می‌افتد در راهی که این راه یک صراط مستقیم است و او را به مقصد آفرینش میرساند؛ بشریت را میرساند، نه آحادی از بشریت را، نه افراد را، مجموعه‌ها را میرساند.    انتهای پیام ,
وزیر آموزش و پرورش با اشاره به ضرورت تقویت روحیه خلاقانه در بین دانش‌آموزان، گفت: دانش‌آموزان باید بتوانند به سوال چرایی، چیستی و چگونگی پاسخ دهند تا خلاقیت جایگزین حافظه‌گری شود؛ برای این کار 500 پژوهش سرا در 500 منطقه کشور راه‌اندازی شده است و تلاش داریم تا پایان کار دولت هر منطقه آموزشی یک پژوهش‌سرا داشته باشد.    به گزارش خبرنگار علمی ایسنا، دکتر فانی در مراسم اختتامیه نخستین جشنواره ملی و کنگره بین‌المللی علوم و فناوری‌های سلول‌های بنیادی و پزشکی بازساختی اظهار کرد: در سند تحول نظام آموزش و پرورش کشور که حدود 10 سال مراحل تنظیم و تصویب آن به طول انجامید، برای تربیت دانش‌آموزان 6 ساحت را پیش‌بینی کرده‌ایم. یکی از این ساحت‌ها تربیت علمی و فناورانه دانش آموزان است که بر اساس آن دانش‌آموز خلاق تربیت شود.    وی در ادامه تصریح کرد: در ساحت تربیت علمی و فناورانه، دانش‌آموزان باید عادت به فکر کردن، پژوهشگری و پرسشگری داشته باشند و نسبت به پدیده‌هایی که در اطرافشان اتفاق می‌افتد بتوانند رویکرد خلاقانه داشته باشند.    دکتر فانی اضافه کرد: دانش‌آموزان باید بتوانند سه سوال چیستی، چرایی و چگونگی را پاسخ دهند. در این صورت است که می‌توان دانش‌آموزانی پژوهشگر و پرسشگر را در دستگاه بزرگ آموزش و پرورش داشته باشیم.    وزیر آموزش و پرورش با بیان این که رویکرد خلاقانه باید جایگزین روحیه حافظه‌گرایی در آموزش و پرورش باشد، گفت: در حال حاضر بیش از 13 میلیون دانش‌آموز در کشور وجود دارند که باید طبق رهنمود رهبری بتوانیم آموزش و پرورش را به سمت خلاقیت و نوآوری حرکت دهیم. به همین منظور سعی کردیم در تعریف کتابهای درسی و روش‌های آموزشی رویکردی پرسشگر و پژوهشگرانه لحاظ شود.    به گفته وی، در همه دوره‌های تحصیلی به خصوص در دوره‌های ابتدایی و متوسطه اول رویکرد پرسشگری و پژوهشگری در آموزش و پرورش دنبال می‌شود و ما کاملا به دنبال تقویت تفکر پژوهشگری دانش‌آموزان هستیم.    وزیر آموزش و پرورش ادامه داد: در همین راستا در برنامه‌ریزی‌های آموزش و پرورش در دوره‌های اول چند سالی است که جشنواره‌های جابربن‌حیان برای تقویت روحیه‌ پژوهشگری بین دانش‌آموزان و همچنین جشنواره نوجوان خوارزمی برای دانش‌آموزان متوسطه اول و جشنواره جوان خوارزمی برای دوره‌های متوسطه دوم برگزار می‌شود و امیدواریم بتوانیم با برگزاری این جشنواره‌ها خلاقیت و انگیزه‌های دانش‌آموزان تقویت شود.    دکتر فانی با بیان این که در حال حاضر 500 پژوهش‌سرا در 500 منطقه آموزشی کشور وجود دارد، گفت: دانش‌آموزانی که در این مکان‌ها حضور دارند، کاملا مشغول تحقیق و پژوهش هستند و یاد می‌گیرند که صرفا علم را به طور کاربردی آموزش ببینند، نه اینکه علم در مرحله تئوری باقی بماند.    به گفته وی در دولت یازدهم هدف‌گذاری ما این است که تا آخر کار دولت هر منطقه آموزشی حداقل یک پژوهش‌سرای دانش‌آموزی وجود داشته باشد تا در این پژوهش‌سراها فناوری‌های نوین از جمله نانوتکنولوژی، بایوتکنولوژی به خصوص سلول‌های بنیادی به دانش‌آموزان آموزش داده شود. در واقع ما به دنبال توسعه فناوری‌های نوین در این پژوهش‌سراها هستیم.    دکتر فانی در پایان خاطرنشان کرد: دانش‌آموزانی که بتوانند با فناوری‌های نوین آشنا شوند، دانش‌آموزانی خواهند شد که می‌تواند خروجی آنها از آموزش و پرورش، ورودی برای جامعه دانشگاهی باشد. به امید روزی که هر ایرانی یک پژوهشگر، اندیشمند و عنصری مفید برای جامعه ایرانی و جهانی باشد.    انتهای پیام ,
یک مدیر سینمایی در بخش بین‌الملل با تشریح برنامه‌های چتر سینمای ایران در جشنواره‌ی فیلم کن گفت: معتقدم مدیران و مسوولانی باید در جشنواره کن حضور داشته باشند که حضورشان مثمرثمر باشد پس قرار نیست لشکرکشی کنیم.    ایرج تقی‌پور که با خبرنگار سینمایی ایسنا گفت‌وگو می‌کرد، درباره‌ی اولویت‌هایشان در جشنواره‌ی کن پیش‌رو توضیح داد: با توجه به برنامه تدوین شده و در راستای اجرای اصل 44 قانون اساسی، تلاش کردیم تا هر کاری که بخش خصوصی می‌تواند انجام بدهد را دولت مرتکب نشود.    مدیریت بین‌الملل سازمان سینمایی کشور ادامه داد: در این راستا، امسال کار توزیع فیلم‌های ایرانی توسط موسسات دولتی انجام نخواهد شد بنابراین ما تشویق کردیم تا شرکت‌های خصوصی در این زمینه فعال شوند چون ما شرکت‌های پخش خصوصی فیلم‌های ایرانی داریم که موفق هم بوده‌اند اما کفایت، این تعداد فیلم سینمایی را نمی‌کنند.     وظیفه فارابی و موسسه رسانه‌های تصویری خدمات زیربنایی است     او خاطرنشان کرد: قطعا در بازار کن در زیر چتر سینمای ایران، یکی دو شرکت خصوصی در زمینه پخش اضافه می‌شوند و وظیفه فارابی، موسسه رسانه‌های تصویری ارائه خدمات زیربنایی است مثلا برای فارابی ارتباط با سازمان‌های بین‌المللی و بازارهای جهانی پیش بینی شده است.    تقی‌پور در پاسخ به اینکه مدیریت چتر سینمای ایران در کن برعهده کیست؟ گفت: چتری که قرار است برپا شود سرپرستی‌اش به فارابی و طبعا به مدیریت بخش بین‌الملل آن امیر اسفندیاری سپرده شده است. در میان پخش‌کنندگان بخش خصوصی هم خانم شهابی، اطبایی و یکی دو موسسه جدید ایرانی که ترجیح‌مان این است که نامشان در آنجا علنی شود کار پخش فیلم‌ها را برعهده دارند، البته کانون ایران‌نوین (خانم علیزاده)، برادران دالوند، حوزه هنری و تعدادی دیگر نیز در بازار کن حضور دارند.    او در پاسخ به اینکه بخش خصوصی همچون محمد اطبایی و کتایون شهابی خارج از چتر سینمایی ایران همیشه غرفه دارند، آیا امسال هم جدا از چتر سینمای ایران غرفه خواهند داشت، گفت: ما تلاش کردیم این دوستان امسال زیر چتر سینمای ایران باشند چون همگی برای یک هدف مشترک کار می‌کنیم و وظیفه ما حمایت از آنهاست اما دوستان ترجیح دادند امسال نیز غرفه‌ای جداگانه‌ای داشته باشند اما امیدوارم وضعیت بین‌الملل سینمای ایران به سمتی برود که آنها نیز از سال بعد زیر چتر سینمای ایران باشند.       از روز اول شرط کردم سفر خارجی نروم     این مسوول در پاسخ به اینکه آیا خودش نیز در کن حضور خواهد داشت، گفت: از روز اول شرط کردم که سفر خارجی نداشته باشم! البته شرط جالبی نیست اما معتقدم مدیران و مسوولانی باید در کن حضور داشته باشند که حضورشان مثمرثمر باشد پس قرار نیست لشکرکشی کنیم.       من اصرار دارم ایوبی به کن برود     او در عین حال خاطرنشان کرد: امسال با توجه به حضور یک فیلم کوتاه، دو فیلم سینمایی (وارونگی و فروشنده) و حضور یک داور ایرانی در بخش اصلی، سال استثنایی برای سینمای ایران خواهد بود و به همین دلیل من اصرار کردم که آقای دکتر ایوبی به عنوان مسوول سینمایی به کن بروند چون به نظرم فروشنده به عنوان یکی از فیلم‌های بخش رقابتی بیش از 80 درصد شانس دریافت جایزه دارد.      تقی‌پور در پاسخ به اینکه موسسه رسانه‌های تصویری قطعا فیلمی در کن عرضه نخواهد کرد، گفت: قطعا همینطوری خواهد بود! اما موسسه نمایندگانی در کن خواهد داشت.    موسسه عهده‌دار وظایف زیر بنایی شده است از جمله راه‌اندازی مرکز اطلاعات سینمای کشور به زبان انگلیسی، پایگاه خبری سینمای ایران، چند وب سایت اطلاع‌رسانی دیگر برای تشویق سرمایه‌گذاری و تاسیس مرکز ملی آپلود فیلم‌های ایرانی که از برنامه‌های درازمدت ماست.     چرا امسال سینمای ایران در کن پاویون ندارد؟     او در پاسخ به اینکه چرا امسال پاویون در کن برای سینمای ایران تدارک دیده نشده، گفت: به نظرمان چتر سینمای ایران و پاویون با هم ضرورتی نداشت به هرحال علاوه بر صرفه‌جویی در بخش هزینه، احساس کردیم کارهایی که می‌خواهیم انجام بدهیم را می‌توانیم در زیر چتر سینمای ایران پیگیری کنیم.       کدام مدیران عازم کن می‌شوند؟     این مدیر فرهنگی در پاسخ به اینکه کدام یک از مدیران سینمایی عازم کن خواهد شد به ایسنا گفت: غیر از یکی دو نفر و شخص آقای ایوبی که به اصرار من قرار است بروند _‌به خاطر سال استثنایی سینمای ایران _ که البته امیدوارم که بروند؛ بقیه مدیران یکی، دو نفر هستند.    او اظهار امیدواری کرد که برنامه جامع فعالیت‌های بین‌المللی سینمای ایران که در حال تدوین است به زودی ابلاغ و به تدریج از این آشفتگی‌ای که در عرصه بین‌المللی سینمای ایران شاهدیم فاصله بگیریم و به جایگاه واقعی آن برسیم.     موسسات سازمان سینمایی فیلم ارایه نمی‌کنند     تقی‌پور در پایان در پاسخ به اینکه قطعا هیچ‌کدام از موسسات و بنیاد فارابی که زیر مجموعه سازمان سینمایی است، فیلمی در کن ارائه نخواهد کرد، گفت: قطعا از طرف موسسه رسانه‌های تصویری فیلمی ارائه نخواهد شد اما یک فیلم را قبل از اینکه من مسوولیت‌ قبول کنم، بنیاد سینمایی فارابی پخشش را بر عهده گرفته بود بنابراین احتمالا فارابی یک فیلم داشته باشد. اما موضوع مرکز گسترش یک موضوع جداگانه‌ای است چون جایگزین دیگری در بخش، پخش فیلم‌های کوتاه و مستند در عرصه جهانی نداریم بنابراین به محض اینکه موسسه‌ای در بخش خصوصی در این حوز فعال شود، مرکز گسترش به وظایف زیربنایی‌اش می‌رسد.      همچنین طبق پیگیری خبرنگار سینمایی ایسنا از سینماگرانی که در جشنواره‌ی فیلم کن حضور خواهند داشت، رضا میرکریمی، کمال تبریزی از جشنواره‌ی جهانی فجر و محمد مهدی عسگرپور (کارگردان) برای شرکت در اجلاس فیاپف به عنوان یکی از اعضاء آن در این رویداد حضور خواهند داشت.    علیرضا تابش، امیر اسفندیاری، وحید اسفندیاری و کامیار محسنین از بنیاد سینمایی فارابی در این رویداد حضور خواهد داشت.      از میان شرکت‌های توزیع و تولید فیلم‌های ایرانی، محمد اطبایی (مستقل‌های ایرانی)، کتایون شهابی، برداران دالوند از آریا صنعت هنر، علی نوری اسکویی از شرکت انیمیشن اشراق، نگین موسوی و میثم معراجی از فیلمیران، نمایندگانی از مرکز گسترش سینمای مستند و تجربی و حوزه هنری در این رویداد سینمایی حضور خواهند داشت.         ایرج تقی‌پور     انتهای پیام   ,
آفتاب ظهر روی خرابه‌های حیاط می‌تابد، آسمان خرمشهر افتاده توی گنداب استخر بزرگ متروک خانه، کاشی‌های استخر اینجا و آنجا جای ترکش دارند، از جایی حوالی یک تابستان در سال‌های نیمه دهه 50 صدای خنده و بازی بچه‌های خانه می‌آید که دور استخر می‌دوند؛ آنچه تو را به امروز برمی‌گرداند صدای جیرجیر کولر گازی زهوار دررفته‌ای است که نشانه سکونت در این خانه خرابه نیمه‌متروک است.    اینجا کوی آریا است که زمانی محله اعیان‌نشین شهر مرفه بندری خوزستان بوده، صدها خانه‌ درندشت و ترکش‌خورده، و خانواده‌های جنگزده‌ای که در خانه‌های رهاشده شهر آزادشده‌شان خانه کرده‌اند، به قول اینجایی‌ها: خانه تصرفی.    در یکی از این خانه‌های تصرفی، خانواده رابحی بعد از برگشتن به خرمشهر، سکونت دارند. وقتی جنگ شد آنها و بقیه مردم شهر، مجبور شدند از خرمشهر فرار کنند و وقتی برگشتند خانه‌شان خراب شده بود.     خیراله رابحی، 66 ساله، راننده، بیکار     قبل از جنگ در یکی از دهات‌های خرمشهر زندگی می‌کردیم، نخلستان داشتیم، دو هزار تا نخل داشت، جنگ شد، چاره نداشتیم، فرار کردیم؛ یکی به اصفهان، یکی به تهران، یکی به بوشهر، یکی به بندرعباس، ما هفت سال اصفهان نشستیم. جنگ که تمام شد گفتیم واویلا، زدیم به چاک، برگشتیم خرمشهر، خرمشهر خرابه بود.    رفتیم نشستیم خانه پسرعموم. بعد از چند سال دیدیم وضعش دارد بهتر می‌شود، می‌خواهد خانه‌اش را درست کند، از آنجا بلند شدیم، نمی‌شد مزاحمش بمانیم. آمدیم به این خانه که خرابه بود، 20 سال است اینجا می‌نشینیم. صاحبش گفته آقا بنشین ولی هر وقت خواستم بفروشم خبرت می‌کنم.    من از اول راننده بودم، حالا 66 سال دارم، دیگر نمی‌توانم رانندگی کنم. حالا بیکارم. قبلا روی ماشین سنگین کار می‌کردم، می رفتم تهران و مشهد. آن موقع چشم داشتم حالا دیگر ندارم. بهزیستی ماهی 50 تومن حقوق به من می‌دهد، چه‌کارش کنم؟    چهار تا از بچه‌هایم وقتی جنگزده بودیم در اصفهان به دنیا آمدند. قسمت بود برگردیم خرمشهر وگرنه اصفهان که بهتر بود.    دو تا از پسرهایم به رحمت خدا رفته‌اند، مریض شدند، یکیشان را بردم تهران، بهش نرسیدند. آن یکی 20 سال معلول بود او هم به رحمت خدا رفت.     ندا رابحی، 35 ساله، خانه‌دار     16 سال پیش با پسرعموم ازدواج کردم، همین خرمشهر. حالا با هم حرفمان شده آمده‌ام خانه بابام. خانه ما در بندر است، از ساختمان‌های بندر بوده، خانه که نبود از تلنبه‌خانه‌های بندر بود. درستش کردم، نشستیم توی خانه. دوتا اتاق بود و یک حیاط. خودم با ماسه و شن و آجر دیوار درست کردم. بچه‌هایمان بزرگ شدند، بهش گفتم پسرمان برای خودش مردی شده، باید خانه را درست کنیم. حرف گوش نمی‌کند، لجبازی می‌کند، راننده پایه یک است، ولی نمی‌دانم پول‌هایش را کجا می‌برد. توی خانه‌مان مورچه‌های بزرگ و عنکبوت از دیوار بالا ‌می‌روند. نمی‌دانم چه می‌شود.     مادر ندا، 53 ساله، خانه‌دار     حرف نمی‌زند، فقط می‌رود قاب عکس پسرش حسین را می‌آورد. قاب را به ندا می‌دهد، خودش می‌نشیند و صورتش از اشک خیس می‌شود. عکس حسین در پس زمینه‌ای از غروب و نخل‌های غمگین قاب شده است. مادر بلندبالا و شکستنی و سفیدمو است، چهره کودکانه‌ای دارد که در سایه موهای سفید و روسری سیاه تکیده است.    در بیکاری خیراله، او نان‌آور خانواده است، خیاطی می‌کند، برای همسایه‌ها و فامیل، چرخ خیاطی‌اش گوشه اتاق است. آبی که می‌آورد سرد و گوارا است، لیوان‌هایش تمیز و شفافند، چای شیرینش می‌چسبد، خستگی آدم در اتاق کوچک خانه تصرفی‌اش درمی‌رود، مادر است.     حسین رابحی، 22 ساله، درگذشته به سال 1391     حسین شاعر بود، خواهرش می‌گوید سواد عربی‌اش خیلی خوب بود، وقتی سوم راهنمایی بود شعر می‌گفت، می‌رفت مجلس معمم‌ها و علما، آنها شعر می‌گفتند، حسین بین همه بزرگان طایفه می‌درخشید. یک روز حسین سر و ساده با پسر عمویش به محفل شعر طایفه‌ای می‌رود، می‌خواستند او را راه ندهند ولی بعد همه مبهوت شعرهای عربی‌اش شدند.    پدرش می‌گوید که حسین مریض بود، خونش عفونت داشت. به تهران اعزامش کردند. پدرش می‌گوید به همان بیمارستانی که روی کوه است، بیمارستان مسیح دانشوری را می‌گوید. می‌گوید تحویلمان نگرفتند، نه این‌که پول نداشتیم، بهش نرسیدند، همان‌جا فوت شد.     سعید، 24 ساله، نگهبان     یک شب در میان به خانه می آید، نگهبان یک انبار در کوی آریا است، بیمار است، در حال مداوای کبد مریضی است که سخت ضعیفش کرده است.     حسین، هشت ماهه، فرزند ندا     حسین کوچک در آغوش مادرش می‌خندد، شیشه شیرش گوشه اتاق است. پدر حسین سودای جاده ها را دارد، مرد خانه نیست. برادران حسین نوجوانند. حسین بسیار شبیه به دایی درگذشته‌اش حسین است. مثل گذشته کودکان این خانه تصرفی، آینده حسین هم در شهر هنوز جنگزده خرمشهر گمشده است.    گزارش از افسانه باورصاد، خبرنگار ایسنای خوزستان ,
یک حمله تروریستی جعلی در نزدیکی یکی از لوکس‌ترین هتل‌های کن موجب ترس و وحشت میهمانان جشنواره فیلم کن شد.    به گزارش خبرگزاری دانشجویان ایران (ایسنا)، در حالی که جشنواره فیلم کن امسال در سایه تدابیر شدید امنیتی و ضد تروریستی در حال برگزاری است یک مانور ضدتروریستی توسط یک شرکت اینترنتی در فرانسه در نزدیکی هتل لوکس Hotel du Cap که محل اقامت میهمانان سرشناس جشنواره کن شد و برای دقایقی موجی از ترس و وحشت در جشنواره ایجاد کرد.    به گزارش هالیوود ریپورتر، در این حمله تروریستی جعلی، 6 مرد با ظاهر نظامی و کلاه پوش، سوار بر قایق به سمت Hotel du Cap کن حرکت کردند و یکی از آنها با بالا رفتن از پله‌ها به سمت میهمانان وحشت‌زده در تراس هتل رفت. در این زمان یکی از میهمانان فریاد می‌زند و همه میهمانان از صندلی‌های خود و با وحشت به سمت محوطه استخر پا به فرار می‌گذارند.    شیرین کاری تبلیغاتی این شرکت اینترنتی فرانسوی در جریان برگزاری جشنواره فیلم کن با انتقادات بسیار شدیدی رو به روشده است.    پس از حملات تروریستی در بروکسل و پاریس، مسئولان برگزاری جشنواره فیلم کن از بیم بروز احتمالی حملات تروریستی توسط داعش بیش از 500 مامور به پرسنل امنیتی خود اضافه کردند.    حتی یک مانور مقابله با تروریسم نیز چند هفته قبل از آغاز جشنواره با حضور 200 نیروی داوطلب در مرکز شهر کن برگزار شد که در آن حمله فرضی تروریستی به کاخ جشنواره فیلم کن، زخمی شدن عده‌ای روی فرش قرمز و تسلط نیروهای نظامی و پزشکی فرانسه بر این وضعیت شبیه‌سازی شد.    دیوید لیسنارد شهردار کن نیز پیش از این گفته بود 500 دوربین مداربسته در شهر تعبیه شده است تا کن تحت کنترل‌ترین شهر فرانسه باشد و همچنین اعلام کرد که تدابیر شدید امنیتی موجب ایجاد اختلال در برگزاری رویدادهای گوناگون جشنواره نخواهد شد.    شصت‌ونهمین جشنواره فیلم کن از فردا11 می (22 اردیبهشت) آغاز می‌شود و تا 22 می (دوم خرداد) ادامه خواهد داشت.    انتهای پیام ,
به دنبال انتشار گزارش دولت از بررسی ماجرای توقیف دارایی دو میلیارد دلاری ایران از سوی دولت آمریکا و تاکید بر چرایی عدم فروش اوراق قرضه در دوره ای خاص، رئیس کل سابق بانک مرکزی در این باره توضیحاتی ارائه کرد.    به گزارش خبرنگار ایسنا، در هفته اخیر دولت با انشتار بیانیه‌ای، بخشی از ماجرای توقیف دو میلیارد دلار از دارایی بانک مرکزی را شفاف کرد . این گزارش توسط کارگروه ویژه هیأت دولت که به دستور رئیس جمهوری و تصویب هیأت دولت و به منظور بررسی ابعاد مختلف دستبرد دولت آمریکا به دارایی‌های ایران تشکیل شده بود، در قالب بیانیه‌ای منتشر شد.    این گزارش حاوی اطلاعاتی همچون روند اقدامات سیاسی و قضایی در آمریکا در تعرض به اموال ایران، فرآیند سرمایه‌گذاری خارجی ایران ازطریق خرید اوراق قرضه و همچنین چالش ها و ابهامات ماجرا بود. این در حالی است که تاکید شده بود پس از آنکه از سال 1386 به بعد، مشخص شد اوراق خریداری شده در مخاطره قرار دارد، بانک مرکزی علیرغم هشدارهای متعدد تنها بخش اندکی از آنها را به فروش رسانده است.    در عین حال این سوال نیز مطرح بود که چرا با وجود هشدارهای داده شده، در فاصله سال‌های درفاصله زمانی خطیر پاییز 1386 تا خرداد 1387 اقدام موثری برای خارج کردن اموال ملت ایران از دسترس نظام مالی و قضایی آمریکا که غیرقابل اعتماد بودن آن به اثبات رسیده بود، به عمل نیامده است؟    اما زمان مورد اشاره دولت یعنی از پاییز 1386 به بعد دوران مربوط به دوره ریاست جمهوری محمود احمدی نژاد در دولت دهم و ریاست یکساله طهماسب مظاهری و به دنبال وی محمود بهمنی در بانک مرکزی است.    در این رابطه بهمنی، که سالهای آخر دولت دهم و قبل از آمدن سیف - رئیس کل فعلی بانک مرکزی - در بانک مرکزی حضور داشت عنوان می کند که هر چند دوره مورد اشاره دولت در گزارش منتشره مربوط به دوره وی نیست، اما باید توجه داشت که در همان زمان نیز اقدامات زیادی برای برگرداندن این دارایی انجام شده است و وکلای بین المللی فعالیت گسترده ای انجام داده اند.  وی یادآور شد که توقیف دارایی ها موضوعی نبود که نسبت به آن بی توجهی شده باشد. این در حالی است که نه تنها بانک مرکزی بلکه تمام ارگانهای خاص نیز آن را پیگیری می کردند.    بهمنی با اشاره به این که گزارش دولت از این حکایت دارد که ماجرای معامله اوراق نه تنها مربوط به دولت قبل و حتی به سال های قبل تر نیز بر می گردد، گفت: با این حال معتقدم که در حال حاضر اینکه در چه زمانی اتفاق افتاده از اهمیت چندانی برخوردار نیست و اکنون پای منافع ملی درمیان بوده و باید برای حفط آن تلاش کرد.  رئیس کل سابق بانک مرکزی با اشاره به اینکه بخش قابل توجهی از این دارایی که با آن اوراق خریداری شده بود به صورت یورو و طلا منتقل شد، افزود: در مورد بخش توقیف شده نیز دولت آمریکا نباید اینگونه اقدام می کرد و بلوکه کردن این اموال غیر قانونی بوده و قابل پذیرش نیست. ولی به هر صورت فعلا این اتفاق افتاده و باید با رویکرد حفط منافع ملی اقدام کرد.  وی با اشاره به اقداماتی که اکنون دولت در حال انجام برای رسیدگی به پرونده توقیف دارایی بوده و پیگیر آن است، ادامه داد: در گذشته نیز آنچه در توان بود برای نقل و انتقال این دارایی ها انجام دادیم اما موضوع مورد توجه این است که دارایی تبدیل به اوراق قرضه شده بود و اوراق قرضه هم زمان سررسید داشت.  بهمنی این را هم گفت که اگر عنوان می شود چرا اوراق در دوره ای خاص به فروش نرفته، ممکن است که زمان سررسید اوراق فرا نرسیده بود و موانعی وجود داشته که امکان فروش آن را تحت تاثیر قرار داده است.    انتهای پیام ,
حسن روحانی، رئیس‌جمهور، قانون بودجه سال 1395 کل کشور را برای اجرا به سازمان مدیریت و برنامه ریزی کشور ابلاغ کرد.    به گروه دریافت خبر خبرگزاری دانشجویان ایران(ایسنا) این قانون در جلسه علنی روز دوشنبه مورخ 27 اردیبهشت ماه 1395 مجلس شورای اسلامی تصویب و در تاریخ 29 اردیبهشت 1395 به تأیید شورای نگهبان رسیده است.        برای مشاهده متن قانون بودجه سال 1395 کل کشور، اینجا را کلیک کنید.   ,
بازار جشنواره‌ی فیلم کن که این روزها همزمان با برپایی این رویداد سینمایی در فرانسه برپاست علاوه بر نمایش فیلم‌های ایرانی،میزبان پخش‌کنندگان خصوصی و دولتی سینمای ایران است.    طبق پیگیری خبرنگار سینمایی ایسنا، در روزهای اولیه برپایی این بازار، فیلم‌های سیانور بهروز شعیبی، امکان مینا کمال تبریزی، قشنگ و فرنگ وحید موسائیان و سینما نیمکت محمد رحمانیان در بازار جشنواره‌ی کن به نمایش درآمده‌اند.    دختر رضا میرکریمی و خانه‌ای در خیابان چهل و یکم حمیدرضا قربانی هم 25 اردیبهشت در بازار به نمایش درمی‌آیند.    یکشنبه 26 اردیبهشت مصادف با 15 می رویای آب ساخته فرهاد مهران‌فر، برادرم خسرو احسان بیگلری و روز دوشنبه 27 اردیبهشت ماه فیلم نفس به کارگردانی نرگس آبیار و ربوده شده بیژن میرباقری در بازار کن به نمایش درخواهند آمد.    به گزارش ایسنا، امسال همچون سال قبل، صدا و سیما غرفه‌ای در بازار کن ندارد.    اما چتر سینمای ایران که پخش‌کنندگان دولتی سینمای ایران در آن حاضر هستند، امسال بنیاد سینمایی فارابی برخلاف آنچه مسوولان دولتی پیش بینی کرده بودند که عرضه فیلم‌ها توسط بخش خصوصی انجام خواهد شد و فارابی تنها یک فیلم خواهد داشت اما فیلم‌های چون سیانور، امکان مینا، قشنگ و فرنگ، سینما نیمکت، خانه‌ای در خیابان چهل و یکم، رویای آب، ربوده شدهتوسط این پخش‌کننده دولتی (فارابی) عرضه می‌شود.    البته طبق وعده‌ی مسوولان؛ موسسه رسانه‌های تصویری فیلمی عرضه نمی‌کند اما برخی کارمندان سابق و فعلی موسسات دولتی همچون موسسه رسانه‌های تصویری به عنوان پخش‌کنندگان خصوصی وارد فعالیت شده‌اند و فیلم عرضه می‌کنند، از جمله علی قاسمی دو فیلم من و 360 درجه را عرضه می‌کند و الهه نوبخت که دیگر در موسسه فعالیت نمی‌کند، شرکتی را مستقلا تحت عنوان الی ایمیج راه‌اندازی کرده است که دو فیلم هاری و تنهایی را عرضه می‌کند.    اما از پخش‌کنندگان دیگری که زیر چتر سینمای ایران فعالیت می‌کنند، می‌توان از فیلمیران نگین موسوی نام برد.      بنا بر این گزارش، از غرفه‌های دیگری که توسط پخش‌کنندگان ایرانی در بازار کن و خارج از چتر سینمای ایران برپا شده‌اند می‌توان از آیات فیلم نام برد که برای اولین‌بار است که در بازار کن حضور دارد و بادیگارد حاتمی‌کیا، ایستاده در غبار محمد حسین مهدویان،فهرست مقدس محمد همدانی، هیهات که توسط چهار کارگردان دانش اقباشاوی، هادی ناییجی، هادی مقدم‌ دوست، سید روح‌ الله حجازی ساخته شده است را عرضه می‌کند.      نسرین میرشب کمپانی دریم‌لب هم در غرفه‌ی مستقلی فیلم دختر میرکریمی، مالاریا پرویز شهباری، ابد و یک روز سعید روستایی، دوئت نوید دانش ، اینجا کسی نمی‌میرد حسین کندری، جدایی نوید محمودی، رویای دم صبح مهرداد اسکویی، خشم و هیاهو هومن سیدی،‌ مستند والدراما عباس امینی را پخش می‌کند.      محمد اطبایی (مستقل‌های ایرانی) عرضه‌ی جهانی لانتوری رضا درمیشیان ، آآادت نمی‌کنیم ابراهیم ابراهیمیان، به دنیا آمدن محسن عبدالوهاب، نفس نرگس آبیار، تمارضعبد عبست، جاودانگی مهدی فرد قادری، خشکسالی و دروغ پدرام علیزاده را برعهده دارد.    کتایون شهابی هم که جزو هیات داوران جشنواره‌ی کن است، وارونگی بهنام بهزادی، لاک قرمزی سیدجمال سیدحاتمی، باران می‌بارد کاری مشترک از علیرضا امینی و علی مردانی را پخش می‌کند.    سازمان سینمایی سوره هم پخش جهانی دلبری سید جلال اشکذری را برعهده دارد.    مرجان علیزاده به طور مستقل از کانون ایران نوین به عنوان شرکت IRAN Arthouse film کار می‌کند و چهارشنبه سروش محمدزاده، قیچی کریم لک‌زاده، زمانی دیگر ناهید حسن‌زاده، نیم بهمن کامیار، مات صبا کاظمی، ماحی داود خیام را پخش جهانی می‌کند.      به گزارش ایسنا، بازار فیلم جشنواره‌ی کن این روزها در شهر ساحلی کن فرانسه برپاست.    انتهای پیام   ,
وزیر علوم، تحقیقات و فناوری، سلول‌های بنیادی و بازساختی را یک علم بین رشته‌ای توصیف کرد و گفت: امروزه مرزی بین علوم و رشته‌های مختلف وجود ندارد، برای پیشرفت و توسعه علمی به خصوص در حوزه فناوری‌های نوین نظیر سلول‌های بنیادی باید یک دانشگاه و مرکز تحقیقات جامع را که از همه رشته‌ها در آن حضور داشته باشند، تاسیس کنیم.    به گزارش خبرنگار علمی ایسنا، دکتر محمد فرهادی در مراسم اختتامیه نخستین جشنواره ملی و کنگره بین‌المللی علوم و فناوری‌های سلول‌های بنیادی و پزشکی بازساختی اظهار کرد: طی چندین دهه قبل تصور نمی‌شد که در بیمارستان‌ها و مراکز علمی و درمانی در خصوص ساخت اندام‌ها بویژه بافت‌ها و جایگزین کردن آن‌ها صحبت شود. بیشتر بحث‌ها در خصوص علوم ساده پزشکی و بیولوژیکی بود؛ اما امروزه آینده علم پزشکی به سمتی حرکت کرده است که می‌توان با کمک فناوری‌های نوین جان انسان‌ها را نجات داد.    وی در ادامه با تاکید بر این که بیش از 10 هزار ناشنوا در کشور درمان می‌شوند و زندگی عادی دارند، گفت: امروزه با کمک پیشرفت‌های پزشکی دیگر ناشنوایی، معلولیت تلقی نمی‌شود، این مشکل را می‌توان در همان بدو تولد تشخیص داد و درمان کرد.    فرهادی یادآور شد: درمان ناشنوایی در کشور از 25 سال پیش شروع شده و امروزه 10 هزار بیمار، شنوایی خود را به دست آورده‌اند. همه این پیشرفت‌ها با کمک سلول‌های بنیادی اتفاق افتاده است.    وزیر علوم همچنین سلول‌های بنیادی و طب بازساختی را علمی بین رشته‌ای دانست و گفت: طب بازساختی یا سلول‌ درمانی علمی است که از همه رشته‌ها نظیر مهندسی، پزشکی، بیولوژی، ریاضی، داروسازی و غیره در تشکیل آن نقش دارند؛ بنابراین لازم است مراکز آموزشی و تحقیقاتی مشترکی در خصوص توسعه و پیشرفت این علم در کشور تاسیس شود.    فرهادی اضافه کرد: امروزه حد و مرزی بین علوم وجود ندارد. باید دانشگاه‌ها و مراکز پژوهشی و آموزشی واحدی داشته باشیم. بنابراین دانشگاه جامع پزشکی به عنوان یک دانشگاه بین رشته‌ای می‌تواند در توسعه فناوری‌های نوین کمک کند.    به گفته وی، زیرساخت‌های اولیه علم سلول‌های بنیادی و زیرساختی در کشور ایجاد شده است؛ به طوری که سال گذشته بیش از 6 هزار مقاله بالینی در این خصوص تولید شده است؛ اما کار مهمی که باید صورت بگیرد تجاری‌سازی و کاربردی کردن این مقاله‌ها است.    وزیر علوم خاطرنشان کرد: تاسیس 50 شرکت دانش‌بنیان در حوزه سلول‌های بنیادی در کشور امیدواری برای توسعه و تجاری‌سازی علوم به خصوص علم سلول‌های بنیادی را افزایش می‌دهد؛ با توجه به این که 6 هزار شرکت دانش بنیان در حوزه طب بازساختی در دنیا فعالیت می‌کند، ما نیز باید بیش از بیش این حوزه و شرکت‌های دانش‌بنیان خود را توسعه دهیم.    دکتر فرهادی نقش آموزش عالی در توسعه و تاسیس رشته‌های مدرن را بسیار تاثیرگذار عنوان کرد و گفت: در حال حاضر تاسیس رشته‌های مدرن که سلول‌های بنیادی و طب بازساختی نیز جزو آن‌ها محسوب می‌شوند، توسعه مراکز تحقیقاتی، کمک به برگزاری همایش‌های علمی و کارگاه‌های مختلف همچنین تاسیس پارک‌های فناورانه از جمله اقداماتی است که وزارت علوم در این زمینه انجام داده است تا آینده پزشکی و مدیریت کشور به دست نخبگان و این شرکتهای علمی رقم بخورد.    وزیر علوم همچنین در حاشیه برگزاری مراسم اختتامیه کنگره در جمع خبرنگاران اظهار کرد: در حوزه سلول‌های بنیادی و طب بازساختی کارهای خوبی در کشور انجام شده است، در واقع این علم یک رشته مشترک بین علوم مختلف ریاضی، پزشکی و مهندسی محسوب می‌شود. باید در این زمینه تمامی مراکز فعال‌تر وارد شوند.    فرهادی با بیان این‌که خوشبختانه امروزه همگامی و همراهی برای پیشرفت و توسعه در حوزه سلول‌های بنیادی و طب بازساختی وجود دارد، تصریح کرد: خدماتی که در شرکتهای دانش بنیان، مراکز آموزش عالی و تحقیقاتی ارائه می‌شود، نشان می‌دهد که این علم آینده خواهد داشت و می‌تواند در عرصه خدمات درمانی کمک‌های خوبی برای نیازمندان ارائه دهد.    انتهای پیام ,
رییس انجمن حمایت از کشاورزان شهرستان اصفهان گفت: آب رودخانه زاینده رود از 8 خرداد از سد زاینده رود بسته می‌شود و پس از دو روز راه آبه، در غروب دهم خرداد، به روی کشاورزان شرق استان نیز بسته خواهد شد.    محمدرضایی در گفت وگو با خبرنگار خبرگزاری دانشجویان ایران (ایسنا)، منطقه اصفهان، با بیان اینکه قرار بود آب زاینده‌رود از دوم خرداد بسته شود، افزود: طی جلسه‌ای که هیئت مدیره نظام صنفی اصفهان با وزیر نیرو و مسئولان استان در23 فروردین سال جاری برگزار کردند، طی بند آخر مصوبه قرار بر این شد که اگر بارندگی معنی داری در سرشاخه‌های زاینده رود داشته باشیم و بیش از پیش بینی‌ها باشد، آب زاینده رود برای مصرف کشاورزان شرق، بیشتر از موعد جریان داشته باشد.    این عضو هیئت مدیره نظام صنفی کشاورزان شهرستان اصفهان ادامه داد: خوشبختانه بارندگی در سرشاخه‌های زاینده رود در چهارمحال و بختیاری 140 میلیمتر بیش از پیش بینی‌ها اتفاق افتاد و با هماهنگی مدیریت حوضه آبریز زاینده رود و مدیریت آب منطقه‌ای استان و فرماندار و استاندار اصفهان قرار شد که شش روز دیگر جریان آب زاینده رود ادامه داشته باشد.    محمدرضایی با بیان اینکه اگر جریان آب چند روز پس از هشتم خرداد نیز ادامه می‌یافت، خیلی مفیدتر بود، خاطرنشان کرد: در صورتی قطع آب در هشتم خرداد، ممکن است میزان حجم برداشت محصولات کشاورزانی که به دلیل دوره‌ای بودن آب آن‌ها از این روز به بعد آبی نصیبشان نمی‌شود، کاهش یابد، اما دیگر آبی بیش از این میزان وجود ندارد و کشاورزان چاره‌ای جز برداشت همین میزان محصول را ندارند.    وی با اشاره به آب سهم محیط زیست که قرار بود همواره در زاینده رود جاری باشد، گفت: فکر می‌کنم با این میزان بارندگی، رودخانه به طور کامل خشک خواهد شد.  ‌  انتهای پیام ,
