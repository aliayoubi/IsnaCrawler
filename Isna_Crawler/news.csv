body,title
پرویز کلانتری - هنرمند پیشکسوت - در سن 85 سالگی از دنیا رفت.    فرح یوسفی، همسر مرحوم پرویز کلانتری، با تأیید خبر درگذشت این نقاش، تصویرگر و نویسنده پیشکسوت در گفت‌وگو با خبرنگار ایسنا، زمان درگذشت او را شامگاه جمعه، 31 اردیبهشت‌ماه اعلام کرد.     کلانتری درپی عارضه مغزی و قلبی که در سال 1393 برایش اتفاق افتاد و ضعف بدنی از دنیا رفت.    پرویز کلانتری متولد یکم فروردین ۱۳۱۰، نقاش، طراح، نویسنده و روزنامه‌نگار بود. او در سال ۱۳۳۰ وارد دانشکده هنرهای زیبای تهران شد و در سال ۱۳۳۸ در رشته هنرهای تجسمی دانش‌آموخته شد. کلانتری در دانشکده با همایون صنعتی‌زاده، رئیس دانشکده هنرهای زیبا آشنا شد و این آشنایی موجب راهیابی او به مؤسسه انتشاراتی فرانکلین، ناشر کتاب‌های درسی و نشریه پیک شد. به این ترتیب او به تصویرگری کتاب‌های درسی روی آورد. او در سال ۱۳۳۴ به استخدام سازمان برنامه و بودجه درآمد و تا سال ۱۳۴۷ که به کانون پرورش فکری کودکان و نوجوانان منتقل شد، در آن سازمان فعالیت داشت.    بنا به گفته همسر مرحوم کلانتری، مراسم تشییع پیکر این هنرمند فقید، دوشنبه سوم خرداد برگزار می‌شود و مکان تشییع او متعاقبا اعلام خواهد شد.    انتهای پیام   ,
سرمربی تیم فوتبال ذوب آهن گفت: حفظ تمرکز می‌تواند برای پیروزی در بازی فردا به ما کمک کند.    به گزارش ایسنا به نقل از باشگاه ذوب آهن، یحیی گل محمدی پیش از دیدار تیمش برابر صبا در هفته بیست و هفتم لیگ برتر اظهار داشت: بازی سختی پیش روی ما است، البته بازیکنان به خوبی می‌دانند که باید با تمام انرژی و انگیزه در این بازی حاضر شوند.    وی افزود: امیدواریم با تمرکز بسیاری بالایی که داریم به نتیجه دلخواه خود در این بازی دست پیدا کنیم، ما نباید فراموش کنیم این یکی از آخرین شانس‌هایی است که به ما کمک می‌کند تا به جمع تیم‌های بالای جدول برگردیم و سهمیه لیگ قهرمانان آسیا را کسب کنیم.    سرمربی تیم فوتبال ذوب آهن با بیان اینکه تیمی در اختیار داریم که خیلی خوب می‌جنگد، گفت: بعد از پیروزی برابر النصر انرژی مثبتی در تیم حاکم است که می‌تواند برای یک نمایش قدرتمندانه و با انگیزه به ما کمک کند.    وی افزود: بازی سنگین برابر النصر و مسافت طولانی تا اصفهان همچنین فاصله کم بازی‌ها می‌تواند روی عملکرد ما تأثیر بگذارد اما امیدوارم این تأثیر بسیار اندک باشد.    گل محمدی در خصوص محرومان و مصدومان تیمش برای بازی فردا گفت: خوشبختانه برای بازی با صبا محروم نداریم. مهرداد قنبری و مسعود حسن زاده نیز مصدومان ما هستند که با تیم تمرین می‌کنند.    سرمربی تیم فوتبال ذوب آهن با بیان اینکه برای بازی با صبا دو جلسه تمرین کردیم، گفت: امیدوارم فردا بازی خوبی به نمایش بگذاریم و در نهایت به موفقیت دست پیدا کنیم.    انتهای پیام   ,
سرپرست معاونت شعب و توسعه بازاریابی بانک شهر با اشاره به عاملیت بانک شهر در بیست و نهمین نمایشگاه بین‌المللی کتاب تهران، نحوه صدور بُن‌کارت دانشجویی و دانش‌آموزی در این بانک را تشریح کرد.  به گزارش سرویس بازار ایسنا، محمد کیایی سرپرست معاونت شعب و توسعه بازاریابی بانک شهر با بیان این مطلب گفت: دانشجویان و دانش‌آموزان متقاضی دریافت بُن‌کارت برای این دوره از نمایشگاه بین‌المللی کتاب تهران، می‌بایست به شعب بانک شهر مراجعه کنند.  وی با اشاره به نحوه صدور بُن‌کارت در شعب بانک شهر اظهار کرد: پس از پرداخت مبلغ بن کتاب، یک حساب بانکی توسط بانک شهر برای متقاضیان بن کتاب ایجاد شده و اطلاعات آن شامل شماره کارت، رمز دوم، CVV2 و تاریخ انقضا از طریق پیامک برای دانشجو ارسال می‌شود.  کیایی، خاطر‌نشان کرد: دانشجویانی که متقاضی کارت فیزیکی هستند، کافی است شعبه بانک شهر مورد نظر را انتخاب و به این ترتیب بُن‌کارت خود را دریافت کنند.  انتهای پیام ,
عوامل تیم فوتبال ملوان پس از پیروزی مقابل سایپا به قائم شهر رفته و بر مزار مهرداد اولادی حاضر شدند.    به گزارش ایسنا، پس از درگذشت مهرداد اولادی، بازیکن تیم فوتبال ملوان، هم تیمی های او به دلیل بازی با سایپا در روز جمعه نتوانستند در مراسم تشییع و تدفین این بازیکن در انزلی حاضر شوند.    ملوانی‌ها روز گذشته و پس از چند باز‌ی که با ناکامی مواجه شده بودند بالاخره سایپا را شکست دادند و امروز هم راهی قائم شهر شدند و در آرامگاه بازیکن فقید تیمشان حاضر شدند.    اعضای تیم ملوان پس از این در خانه مرحوم اولادی حاضر شده و به خانواده هم‌تیمی فقیدشان تسلیت گفتند.       بازیکنان و کادر فنی ملوان بر سر مزار اولادی      بازیکنان و کادر فنی ملوان بر سر مزار اولادی      بازیکنان و کادر فنی ملوان بر سر مزار اولادی      بازیکنان و کادر فنی ملوان بر سر مزار اولادی     انتهای پیام ,
یک دختر 12 ساله به همراه عمه 17 ساله‌اش موفق شدند از دست گروگان‌گیرهای داعشی فرار کنند.    به گزارش ایسنا، میزان به نقل از اسپوتنیک نیوز نوشت: این دو نفر که به مدت چهار ماه در خانه‌ای در موصل به اسارت و بردگی گرفته شده بودند، با بکارگیری حربه‌ای موفق به فرار شدند.    آنها، که نخواستند نامشان فاش شود، گفتند که به بهانه مشکل در خوابیدن، از داعشی‌ها درخواست قرص خواب کرده بودند. ولی به‌جای مصرف آن، این قرص‌ها را در نوشیدنی آنها ریختند.    انتهای پیام ,
یک خبرگزاری روسی اعلام کرد که گزارش‌های متعددی مبنی بر آزمایش موشک بالستکی با قابلیت حمل کلاهک هسته‌ای توسط ارتش اوکراین منتشر شده است.  به گزارش خبرگزاری دانشجویان ایران (ایسنا) به نقل از خبرگزاری اسپوتنیک، آزمایش‌های اخیر موشک‌های بالستیک اوکراین که قابلیت حمل کلاهک هسته‌ای را دارا هستند با حضور اولد گلادکوفسکی، معاون اول رییس شورای امنیت و دفاع اوکراین انجام شده است.  گلادکوفسکی گفت: وزارت دفاع اوکراین به ساخت و توسعه موشک‌های تاکتیکی ادامه می‌دهد که هدف اصلی آن ارتقای پارامترهای فنی این سلاح است.  موشک‌های تاکتیکی برای استفاده در نبردهای زمینی طراحی شده‌اند که برد آن‌ها کم‌تر از 300 کیلومتر بوده و قادر به حمل کلاهک‌های مختلفی مثل کلاهک‌های جنگی، هسته‌ای، شیمیایی و میکروبی هستند.  انتهای پیام ,
صداوسیما این روزها از تریبون روزنامه‌ای که در اختیار دارد حسابی مشغول دفاع از خود و حمله به منتقدان است. گاهی این حملات بسیار تند و بی‌پرواست و از ظواهر امر چنین برمی‌آید که حضرات تصمیم گرفته‌اند منتقدان را از دم تیغ بگذرانند و با تمام قوا از کارنامه خود دفاع کنند. حق هر رسانه‌ای است که از عملکرد کارکنانش دفاع کند. کاملا طبیعی است.    به گزارش ایسنا، سیدعبدالجواد موسوی در ادامه یادداشت خود در خبرآنلاین می‌نویسد: بخشی از واکنش‌های تندِ صداوسیمایی‌ها را می‌توان درک کرد. منتقدان هیچ‌وقت به صداوسیما روی خوش نشان نداده‌اند و در این سال‌ها هم بیشتر از پیش تند و صریح شده‌اند.    آنهایی که با صداوسیما همکاری می‌کنند و در معرض این حملات قرار می‌گیرند توقع دارند که بالادستی‌ها از آنها دفاع کنند؛ اما بدسلیقگی صداوسیمایی‌ها در دفاع از خودشان نه تنها به کمکِ برنامه‌سازان نیامده بلکه گواهی شده بر این مدعا که خانه از پای‌بست ویران است.    کاریکاتورهایِ سخیف به همراه شوخی‌های بی‌نمک و سطحی و عصبانی نشان می‌دهد که فقدانِ زیبایی‌شناسی در آن سازمان عریض و طویل، موضوعی است کاملا جدی. مشکل بزرگ دوستان ما در صداوسیما موضعی است که خود را در آن قرار داده‌اند. دوستان گمان می‌برند نماینده تام و تمام حق و حقیقتند و همه منتقدان آن‌ها غرض‌ورزانِ قلم به مزدی هستند که برای تضعیف جبهه حق تلاش می‌کنند و به همین دلیل است که به‌راحتی کسانی را که به کپی‌کاری تلویزیونی‌ها معترضند، داعش خطاب می‌کنند.    کافی است دوستانِ تلویزیونی ما اندکی از این خودحقیقت‌پنداری فاصله بگیرند تا بتوانند سخن منصفانه را از داوری مغرضانه تمیز دهند. همین روزها نامه‌ای منتشر شده است از مدیر شبکه مستند خطاب به آقای ضرغامی. ظاهراً آقای ضرغامی در یک گفت‌وگوی مطبوعاتی گله‌مندی خود را از تعطیلی چند شبکه اعلام کرده بود. مدیر محترم شبکه مستند با ارائه مستنداتی در پاسخ به ایشان گفته‌اند نه تنها تعطیلی آن شبکه‌های بدون بیننده به نفعِ تلویزیون بوده بلکه مانعِ تلف شدن هزینه‌های کلان شده. خب، بیهوده بودن آن شبکه‌ها را بارها و بارها منتقدان فریاد زده بودند. آیا در آن زمان گوشی برای شنیدن یافت می‌شد؟ آیا همان زمان آقای ضرغامی و دوستانشان حاضر بودند فقط چند دقیقه به سخنِ منتقدانِ دلسوز گوش فرا دهند؟    سریال معمای شاه که قرار بود روزی روزگاری سندِ افتخارِ آقای ضرغامی باشد، امروز بینندگانی به مراتب کمتر از یک سریالِ توزیع شده در شبکه خانگی دارد. آیا آقای ضرغامی حاضر بود برای کلید زدن پروژه عظیمی همانندِ سریالِ معمای شاه با چند منتقدِ درست و درمان مشورت کند؟    روی سخنم با آقای ضرغامی نیست. اتفاقاً می‌خواهم به مدیر محترم شبکه مستند که امروز در مقام منتقدِ آقای ضرغامی قرار گرفته‌اند و تلویحاً سریال معمای شاه را مورد تفقد قرار داده‌اند، بگویم: برادر محترم! شما که امروز سخنِ چند سالِ پیش منتقدان را تحریر کرده‌اید، خود چه مقدار به سخن منتقدان اهمیت می‌دهید؟ آیا دوستان شما با داعش خواندن کسانی که معترض کپی‌کاری در صداوسیما هستند می‌توانند گره‌ای از کار فروبسته صدا‌وسیما بگشایند؟ انتقاد شما به جناب ضرغامی کاملا درست و بجا، اما هرکسی پنج روز نوبت اوست. نوبت آقای ضرغامی مدت‌هاست که به سر آمده و خیلی وقت است که از ایشان جز فعالیت‌های اینستاگرامی فعالیت قابل ملاحظه‌ای مشهود نشده، اگر حرفِ حساب در چنته دارید - که به نظر می‌رسد دارید - با صاحبانِ قدرت در میان بگذارید. با آن‌ها که صداوسیما را تریبون عقده‌گشایی‌های سیاسی کرده‌اند. با آن‌ها که مردم را نسبت به رسانه‌ای که می‌توانست رسانه ملی آن‌ها باشد بی‌اعتماد کرده‌اند. با آن‌ها که رادیو و تلویزیون را جولانگاه آدم‌های میانمایه و بی‌فکر و ذکر کرده‌اند. همه گناهان را که نمی‌توان به گردن ضرغامی انداخت. اگر هم به دلیل جایگاهی که در آن قرار گرفته‌اید نمی‌توانید با فرادستانتان تلخ و صریح سخن بگویید، لااقل از آن‌ها بخواهید تا گوش‌هایشان را برای شنیدن سخن منتقدان باز بگذارند؛ تا خدای ناکرده چند سال بعد مجبور نشوند همین حرف‌های امروز منتقدان را از زبان یک مدیر دیگر بشنوند.    انتهای پیام ,
مراسم هفتمین روز درگذشت مهرداد اولادی با همت برخی پیشکسوتان روز سه شنبه در مسجد جامع شهرک غرب برگزار می شود.    به گزارش ایسنا، با توجه به اینکه مراسم تشییع مهرداد اولادی در تهران برگزار نشد و بسیاری از اهالی فوتبال در تعطیلات میلاد امیرالمومنین نتوانستند به قائم‌شهر بروند مراسم هفتمین روز درگذشت مهرداد اولادی روز سه شنبه از ساعت 11 تا 12،30 ظهر در مسجد جامع شهرک غرب برگزار می‌شود.    در این مراسم که با حضور گسترده پیشکسوتان، مدیران و بازیکنان لیگ برتری، ورزشکاران دیگر رشته های ورزشی و اهالی هنر برگزار می‌شود، برادران و بستگان مهرداد اولادی و برخی از مسئولان ورزش و فوتبال قائم‌شهر و مازندران نیز حضور خواهند یافت.    این مراسم با همت برخی از پیشکسوتان فوتبال برگزار خواهد شد.    انتهای پیام ,
مدیرکل سیاسی و امنیت بین‌الملل وزارت امور خارجه در صفحه تلگرام خود به چند نکته در خصوص دستبرد جدید به اموال ایران در آمریکا اشاره کرده است.  به گزارش خبرگزاری دانشجویان ایران (ایسنا)، حمید بعیدی‌نژاد نوشت:  ١- اصولا اقدام سرمایه‌گذاری توسط مسوولان وقت بانک مرکزی ایران که به خرید اوراق قرضه دولتی آمریکا به‌ عنوان یک کشور متخاصم انجامید با سیاست کلان ایران هماهنگ نبوده است، به‌ویژه که در همان زمان پرونده‌هایی در آمریکا علیه ایران مطرح بود و اصلاحیه قانون جدید مصونیت دولت‌ها در آمریکا، امکان ضبط اموال دولت‌ها برای پرداخت به قربانیان آمریکایی را مجاز شناخته بود.  ٢- خارج نکردن این اموال با شروع روند تحریم‌های شدید مالی و بانکی آمریکا از سال 2006 میلادی که کاملا متصور بود به تحریم بانک مرکزی می‌انجامید، یک بی‌احتیاطی روشن بوده است.  ٣- خارج نکردن این اموال از آمریکا از سوی مسوولان وقت قبل از سال 1387 با توجه به تلاش بی‌شمار اصحاب پرونده پدرسون که به‌شدت دنبال یافتن منابع مالی ایران در آمریکا برای توقیف بودند یک بی‌خبری و بی‌احتیاطی دیگر محسوب می‌شود.  ٤- دخالت و رأی دیوان عالی آمریکا به‌عنوان عالی‌ترین مرجع قضایی آمریکا بعد از رای دادگاه اولیه و به‌دنبال اعتراض بانک مرکزی ایران در سال 1391 صورت گرفت و عملا هر گونه انتخابی را از دست دولت ایران و امکان دخالت سیاسی از بین برد. این اتفاق بیش از یک‌سال قبل از شروع حتی مذاکرات تفاهم ژنو بود.  ٥- ایران این اقدام آمریکا را به‌هیچ‌وجه به رسمیت نمیشناسد و حق خود را برای بازگرداندن این اموال از هر طریق قانونی و بین‌المللی محفوظ می‌داند.  انتهای پیام ,
تیم فوتسال دانشجویان ایران در نخستین بازی خود در رقابت های قهرمانی آسیا مقابل قرقیزستان به یک برد پر گل دست یافت.    به گزارش خبرنگار ورزشی ایسنا، تیم فوتسال دانشجویان ایران در نخستین مصاف خود در جریان رقابت های قهرمانی آسیا به مصاف قرقیزستان رفت و در پایان موفق شد حریف خود را با نتیجه ۱۹ بر یک گلباران کند.    رقابت های قهرمانی فوتسال دانشجویان آسیا از تاریخ ۴ تا ۸ اردیبهشت در شهر آلماتی قزاقستان برگزار می شود و تیم فوتسال دانشجویان ایران با تیم های قرقیزستان، ترکمنستان و قزاقستان ۲ در یک گروه جای دارد.    در دیگر گروه این رقابت‌ها نیز چین، تاجیکستان، مغولستان و قزاقستان قرار دارند.    بازی های بعدی ایران در مرحله گروهی به ترتیب با تیم‌های ترکمنستان و قزاقستان ۲، یکشنبه و دوشنبه برگزار می‌شود. در دیگر دیدار این گروه قزاقستان ۲ مقابل ترکمنستان ۶ بر ۴ به برتری رسید.    انتهای پیام ,
نشست خبری 101 امین سالگرد نسل‌کشی ارامنه در خلیفه‌گری ارامنه عصر امروز شنبه برگزار شد.  به گزارش خبرنگار سیاسی خارجی خبرگزاری دانشجویان ایران (ایسنا)، در این نشست که با حضور اسقف اعظم سیبوه سرکیسیان، خلیفه ارامنه‌ی ایران و کارن خانلری، نماینده‌ی ارامنه‌ی تهران و شمال ایران در مجلس شورای اسلامی برگزار شد به زوایای موضوع نسل‌کشی ارامنه و تلاش ارامنه برای زنده نگه داشتن یاد و خاطره‌ی کشته شدگان این نسل‌کشی پرداخته شد.  خلیفه‌ ارامنه در پاسخ به سوال ایسنا مبنی بر این که در سال‌های اخیر شاهد حضور سیاست‌مداران، دولت‌مردان و چهره‌های شاخص بین‌المللی در مراسم یادبود سالگرد نسل کشی ارامنه در ایروان بودیم؛ حضور این افراد چه تأثیری در زنده نگه داشتن و مهم‌تر کردن این مراسم در عرصه بین المللی دارد؟ توضیح داد: حمایت شخصیت‌ها، سازمان‌ها و دولت‌ها از مراسم گرامی‌داشت نسل‌کشی ارامنه باعث می‌شود که ما هرچه بیش‌تر و با قدرت روزافزون‌تر تلاش‌های خود را در زمینه زنده نگه داشتن یاد کشته‌شدگان ادامه دهیم.  او ادامه داد: حضور شخصیت‌های شناخته شده و شاخص در این مراسم باعث می‌شود دولت‌ها هم در جهت احقاق حقوق ما و دفاع از کشته شدگان نسل‌کشی ارامنه تلاش بیش‌تری کنند.  اسقف اعظم ارامنه ایران با بیان این که ما از چهره‌های شاخص و کشورهای صلح‌طلب می‌خواهیم کشتار ارامنه و افراطی‌گری را محکوم کنند گفت: ما همواره برای احقاق حقوق خود تلاش می‌کنیم و صلح‌طلبان جهان نیز باید در این زمینه ما را یاری کنند.  نماینده‌ی ارامنه‌ی تهران در مجلس شورای اسلامی نیز در رابطه را حضور دولت‌مردان و چهره‌های شاخص در سالگرد نسل‌کشی ارمنیان خاطرنشان کرد: بسیاری از کشورها از روسیه و فرانسه گرفته تا ونزوئلا این نسل‌کشی را محکوم کرده‌اند و حضور این نمایندگان این کشورها دلیل سیاسی هم دارد.  وی مدعی شد: ترکیه علاوه بر نسل‌کشی ارامنه در قبال آشوری‌ها، کردها و علوی‌ها نیز اقدام به نسل‌کشی کرده است.  خانلری حمایت برخی از کشورها از محکوم کردن نسل‌کشی ارامنه را امری مهم دانست و افزود: تمام کشورهای آزاد و صلح طلب باید در این گردهمایی‌هایی حضور یابند.  او تأکید کرد: با توجه به این که ایران در طول تاریخ خود هیچ گاه دست به نسل‌کشی نزده است حمایتش از ما جای خوشحالی دارد، علاوه بر این ما معتقدیم با محکوم کردن جنایاتی از قبیل نسل‌کشی از تکرار آن جلوگیری خواهیم کرد.  نماینده‌ی ارامنه‌ی تهران در مجلس با بیان این که ایران به صورت نیمه‌رسمی و غیررسمی بارها نسل‌کشی ارامنه را محکوم کرده است افزود: ابوترابی‌فر، نایب‌ رییس مجلس دو سال پیش در مراسم خاصی که به مناسبت نسل‌کشی ارامنه برگزار شده بود این اقدام را محکوم و با جامعه‌ی ارامنه ابراز هم‌دردی کرد. در حال حاضر نیز می‌خواهم این مساله در سیاست‌ خارجی ایران پررنگ تر شود.  هم‌چنین در این نشست خبری در رابطه ‌با نحوه برگزاری مراسم 101 امین سالگرد نسل‌کشی ارامنه در تهران پرسیده شد و این که چرا مانند سال گذشته راه‌پیمایی و تجمع مقابل سفارت ترکیه برگزار نمی‌شود که خانلری در این باره توضیح داد: جامعه‌ی ایران شرایط و اقدامات سیاسی خود را دارد و باید مصالح سیاسی کشور را در نظر گرفت و منطبق با آن عمل کرد. از نظر ما امسال برگزاری گردهمایی برای اعلام اعتراض نسبت به اقدام ترکیه‌ی عثمانی مناسب است.  وی ادامه داد: ما می‌خواهیم ترکیه قبول کند که در زمان عثمانی این ظلم بزرگ به ارامنه روا داشته شده است و شاید اگر آن‌ها بپذیرند که اشتباه کرده‌اند تاریخ رویکرد دیگری نسبت به آن‌ها داشته باشد.  اسقف اعظم ارامنه‌ی ایران نیز در پاسخ به سوالی مبنی بر مصادره اموال و یا تخریب کلیساهای ارامنه در ترکیه گفت: ترکیه هزاران کلیسا، دیر و مدرسه ارامنه را مصادره یا نابود کرده است و از نظر ما چنین روش‌هایی برای رسیدن به اهداف‌شان است.     101 امین سالگرد نسل‌کشی ارامنه   به گزارش ایسنا، پس از برگزاری این نشست خبری در محلی که بنای یادبود چندتن از شهدای نسل‌کشی ارامنه در کلیسای ارامنه قرار گرفته است مراسم اهدای گل برگزار شد. هم‌چنین فردا 9 صبح مراسم عشای ربانی به یاد این شهدا برگزار خواهد شد و چهارشنبه هشتم اردیبهشت ساعت 19 در سالن اجتماعات آرارات 101 امین سالگرد نسل‌کشی ارمنیان تحت عنوان نسل‌کشی و افراطی‌گری از ارمنستان تا سوریه برگزار خواهد شد.  انتهای پیام ,
درواه‌بان ایتالیایی یوونتوس می‌خواهد ششمین جام جهانی خود را نیز تجربه کند و بعد از جام جهانی 2018 از تیم ملی کنار می‌رود.    به گزارش ایسنا، جان لوئیجی بوفون دروازه بان تیم ملی ایتالیا و یوونتوس مدت‌هاست درون دروازه لاجوردی پوشان قرار گرفته و با این تیم به قهرمانی در جام جهانی رسیده و دو بار نیز نایب قهرمانی جام ملت‌ها را در سال‌های 2000 و 2012 تجربه کرده است. این دروازه‌بان با تجربه که تابستان در یورو 2016 به میدان خواهد رفت ابراز امیدواری کرد بتواند در جام جهانی روسیه نیز به عنوان ششمین و آخرین بار در این رقابت‌ها حاضر باشد.    بوفون درباره شرایط خود و حضور در جام جهانی گفت: در دو سال آینده، دوست دارم بتوانم درست مانند شرایطی که اکنون دارم بازی کنم. دوست دارم ششمین حضورم در جام جهانی را تجربه کنم که رکوردی در تاریخ خواهد بود. کارباخال دروازه‌بان مکزیکی و لوتار ماتیوس هم هر کدام پنج جام جهانی را تجربه کرده‌اند و دوست دارم رکورد حضور در جام جهانی را داشته باشم، با در نظر گرفتن انگیزه، شرایط و فرصت هایی که پیش رویم است در آینده تصمیم می گیرم.    بوفون ۱۵۴ بازی ملی در کارنامه دارد، ضمن اینکه ۵۰۰ بازی برای یووه انجام داده است.    وی در ادامه با اشاره به بازگشت یوونتوس به روزهای اوج خود عنوان کرد: یووه در حال حاضر از فرم ایده‌آلش در این مقطع لذت می‌برد. کسب 11 پیروزی متوالی در رقابت‌های سری A ایتالیا رخ نمی‌دهد، مگر اینکه به لحاظ فیزیکی و روحی در بهترین شرایط خود باشید. با این حال باید مراقب باشیم، چون تمامی نوارهای پیروزی در جایی قطع می‌شود. ما باید تلاش کنیم تا این فرم خوب خود را تا جای ممکن بسط دهیم و تجربیات بد اول فصل‌مان را کاملاً به دست فراموشی بسپاریم.    یوونتوس پس از شکست مقابل ساسولو در شرایطی که در رده دوازدهم جدول قرار داشت، از 26 بازی گذشته خود 25 پیروزی کسب کرد و تنها مقابل بولونیا با نتیجه 0-0 متوقف شد. اکنون یوونتوس با 9 امتیاز اختلاف نسبت به ناپولی در صدر جدول قراردارد و از چهار بازی پیش رویش به چهار امتیاز برای کسب قهرمانی نیاز دارد.    انتهای پیام ,
یکی از شهرهای ایتالیا رهبر محبوس حزب کارگران کردستان ترکیه (پ‌ک‌ک) را به عنوان شهروند افتخاری خود معرفی کرد.    به گزارش خبرگزاری دانشجویان ایران (ایسنا)، شهرداری پالاگونیا در استان کاتانیای ایتالیا طی مراسمی رسمی هم‌زمان با روز آزادی ایتالیا نشان شهروندی خود را به عبدالله اوجالان، رهبر محبوس پ‌ک‌ک که از سوی آمریکا و اتحادیه اروپا به عنوان گروه تروریستی شناخته شده معرفی کرد.  بر اساس بیانیه‌ای که بر روی وب‌سایت شهرداری پالاگونیا قرار گرفته است، شهردار این شهر طی این مراسم در سخنرانی خود حرکت کردها و ایتالیا در مقابله با فاشیسم را در یک راستا دانست و این عامل را دلیل ضرورت حمایت و همدردی با مردم کرد خواند.  وی در بخشی از سخنانش با اشاره به حضور زنان کرد در میادین نبرد عنوان کرد: اوجالان به عنوان رهبر کردها در مرکز این نبردها ایستاده است. ما این رهبر کرد را به دلیل مقاومت بی‌اندازه با وجود حصر در جزیره ایمرالی شهروند افتخاری خود می‌خوانیم.  شهردار این شهر هم‌چنین آرزو کرد که خودش روزی سند شهرودی افتخاری اوجالان را به دست وی برساند.    انتهای پیام ,
با برتری بایرن مونیخ و دورتموند برابر حریفان‌شان هفته سی‌ویکم بوندس لیگا ادامه یافت.    به گزارش خبرگزاری دانشجویان ایران (ایسنا)، هفته 31 رقابت‌های بوندس‌لیگای آلمان عصر امروز شنبه با برگزاری پنج دیدار ادامه یافت که در حساس‌ترین بازی بایرن‌مونیخ برابر هرتابرلین به میدان رفت که این دیدار با برتری 2 بر صفر مونیخی ها به پایان رسید تا بایرن قبل از تقابل با اتلتیکو مادرید در لیگ قهرمانان اروپا روحیه بالایی پیدا کند.    در این دیدار برای بایرن مونیخ آرتورو ویدال هافبک شیلیایی در دقیقه 48 گلزنی کرد و در ادامه داگلاس کاستا هافبک برزیلی موفق شد گل دوم تیمش را نیز به ثمر برساند و این دیدار با برتری 2 بر صفر بایرن مونیخ به پایان برسد و تقریباً بایرن خیالش را بابت قهرمانی راحت کند.    بایرن در صورت شکست دورتموند در بازی امشب می‌توانست قهرمان شود ولی با توجه به برد دورتموند، بایرن به یک برد در سه دیدار بعدی‌اش نیاز دارد تا قهرمانی در بوندس لیگا را قطعی کند.    در دیگر دیدار دورتموند در برابر اشتوتگارت به میدان رفت و با سه گل به برتری رسید تا قهرمانی بایرن قطعی نشود. کاگاوا، پالیسیچ و میخیتاریان گلزنان دورتموند در این دیدار بودند تا اختلاف هفت امتیاز بایرن با دورتموند حفظ شود.    از دیگر نتایج مهم امشب شکست ولفسبورگ برابر آوگسبورگ بود که نشان داد ولفسبورگ همچنان روند نزولی خود را طی می‌کند. همچنین کلن با نتیجه پرگل 4 بر یک دارمشتات را شکست داد.    در جدول رده‌بندی بوندس لیگای آلمان بایرن با 81 امتیاز در صدر قرار دارد و دورتموند با 74 امتیاز در تعقیب این تیم به سر می برد.    انتهای پیام ,
دیروز خبری منتشر شد مبنی بر اینکه مسئولان یک پارک در شهر پکن با طراحی مدل بدل بناهای تاریخی مشهور دنیا، توجه رسانه‌ها و گردشگران را به خود جلب کردند.    به گزارش ایسنا، روزنامه شهروند این سوژه را به اتفاقات نامبارک این روزهای جهان گره زده و دستمایه کاریکاتور تازه‌ای از نازنین جمشید‌ی کرده است.           انتهای پیام ,
سخنگوی کمیسیون انرژی مجلس شورای اسلامی با بیان اینکه یکی از دغدغه های پالایشگاه های دنیا و وزارت نفت ایران، کاهش تولید مازوت است افزود: اکنون حدود 26 درصد از محصولات ما مازوت است که برنامه ها در راستای کاهش تولید مازوت و تبدیل آن به بنزین است.    حسین امیری خامکانی در گفت و گو با خبرنگار خبرگزاری دانشجویان ایران(ایسنا) منطقه کویر، با اعلام این خبر افزود: وزارتخانه نفت در راستای اجرای حکم قانونی مشهور به بند ق حرکت جدی داشته و در مدیریت مصرف نیز گام های خوبی برداشته است.    وی با بیان اینکه وزارت نفت در افزایش کیفیت تولیدات از جمله بنزین یورو4 طرح های خوبی را دارد خاطرنشان کرد: این وزارتخانه در افزایش راندمان پالایشگاه ها و کاهش تولید مازوت حرکت جدی را آغاز کرده است.    سخنگوی کمیسیون انرژی مجلس شورای اسلامی گفت: این روزها مصرف مازوت در دنیا کم شده و حتی مصرف کشتی ها این روزها به سمت LNG سوق داده شده است.    نماینده مردم زرند و کوهبنان در مجلس شورای اسلامی تصریح کرد: همه ما باید دغدغه همدلی در مدیریت مصرف و محیط زیست را داشته باشیم چرا که امروز استفاده دیزل در خودروهای سواری در اروپا افزایش پیدا کرده و ما نیز باید استفاده از دیزل را افزایش دهیم.    وی ادامه داد: باید دیزل را در سبد خودرو سواری کشور افزایش دهیم چرا که هم مزیت کاهش مصرف سوخت و هم کاهش آلایندگی را دارد.    امیری اظهار کرد: دغدغه بعدی باید افزایش استاندارد خودروها و تولید خودروهای کم مصرف و نیز افزایش خدمات حمل و نقل عمومی، جاده ای، ریلی و شهری باشد که مصرف را به سطح استاندار کشورهای توسعه یافته برساند.    سخنگوی کمیسیون انرژی مجلس شورای اسلامی تاکید کرد: همه این موارد نیاز به سرمایه گذاری داخلی و خارجی دارد و باید همه نهادها کمک کنند تا امنیت سرمایه گذاری بیش از پیش به وجود آید تا در همه بخش ها از جمله بخش پالایش نفت و گاز بتوان از سرمایه گذاران استفاده کرد.    انتهای پیام ,
عمار عاشوری بازیگر نمایش اودیسه و یکی از اعضا ثابت گروه تئاتر کوانتوم این روزها با نقشی متفاوت و در عین حال دشوار بر صحنه تالار حافظ حضور دارد.      به گزارش ایسنا، او فرزند یک جانباز به نام اولیس است که تمامی شبانه روز و برای ساده‌ترین کارهای روزانه نیاز به کمک دارد.    عاشوری در یادداشت کوتاهی از بازیگری در گروه کوانتوم و از احساسش نسبت به نمایش اودیسه نوشت که در زیر آمده است:   23فروردین سالروز پرواز یوری گاگارین به فضا بود. روزی که اولین قدم‌های انسان برای شناخت کهکشان برداشته شد. پس از آن تئوری‌های زیادی نوشته شد، اقدامات عملی بسیاری صورت گرفت، اما هرآنچه انسان جلوتر می‌رفت، علامت سوال‌های زیادی پیش رو می‌دید.  هر روز قسمتی از کهکشان را کشف کردیم ، در مقابل قسمتی از زمین را گُم کردیم. انگار قرار است از صفر شروع کنیم.  بازیگری برای من مثل مطالعه‌ی فضا ست. در شروع مطالعه، ذوق زده‌ای، درمیانه حیرت‌زده‌ی وسعت کهکشانی، و در پایان نا اُمید از همه چیز.  وقتی قراره نقشی رو بازی کنم اون قدر ذوق زده هستم که شروع به تخیّل در ابعاد نقش می‌کنم و دائماً با خودم کلنجار می روم که چگونه می‌شود از هیچ، همه چیز ساخت؟ چگونه می‌شود یک نقش را دیدنی کرد؟ چگونه می شود نقش را از فردیّت خارج کرد تا بتواند در تعامل با دیگر نقش‌ها قرار بگیرد؟  جواب ظاهراً ساده است اما انجام دادنش به این سادگی‌ها نیست.   تمرین. تمرین. نااُمیدی. تمرین. تمرین. تصمیم به کنارکشیدن از کار، تمرین. خستگی. تمرین. عبور از مرز خستگی. تمرین و سرانجام اجرا  برای پیداکردن گنج، ابتدا باید نقشه‌ی گنج رو داشته باشی. تمرین تئاتر چیزی شبیه به پیداکردن نقشه ی گنجه.  گروه تئاتر کوانتوم همیشه به دنبال راهی برای نفوذ به سیاه چاله‌های ذهن تماشاگر است. از این رو هیچ گاه از تجربه کردن نترسیده‌ایم.  ما به فضای ذهنی تماشاگر سفر می‌کنیم تا ناشناخته‌ها را کشف کنیم. ابتدا از خودمان شروع می‌کنیم بعد یک قدم آن طرف تر را کشف می‌کنیم و سپس قدم‌های بعدی تا به آنچه که می‌خواهیم برسیم. مسلماً این روند زمان بر و با سختی‌های زیادی همراه است و ما همه‌ی مشکلات را به جان می‌خریم.  هدف، اندیشه تماشاگر است نه در حین اجرا بلکه بعد از اجرا و بیرون از سالن نمایش. هدف از اجرای نمایش اودیسه، ذوق زدگی تماشاگر نیست. هدف، کشف وسعت کهکشان ذهن تماشاگر توسط خودش است.  چنانچه به تماشای نمایشه اودیسه آمدید، لطفاً گارد نگیرید و اجازه بدهید ذهن شما را هدف بگیریم.  * بگو به من  چگونه است شباهت آشکار  میان اصل و سایه  میان چشم و سرمه؟  من، تو هستم  چگونه فرق بگذارم میان اصل و سایه  عمارعاشوری  فروردین 1395  *بخشی از شعربگو به من سروده سعاد محمد الصباح ترجمه عمار عاشوری    نمایش اودیسه نوشته امین طباطبایی با کارگردانی آرش دادگر تا 17 اردیبهشت ساعت 20 در تالار حافظ روی صحنه است.      انتهای پیام ,
مهلت ثبت‌نام آثار در سی و سومین جشنواره فیلم کوتاه تهران از امروز 4 اردیبهشت‌ماه آغاز می‌شود.      به گزارش ایسنا، بنا بر گاه‌شمار فراخوان سی و سومین جشنواره بین‌المللی فیلم کوتاه تهران ثبت‌نام فیلم‌های متقاضی برای حضور در بخش مسابقه ملی جشنواره از امروز 4 اردیبهشت‌ماه آغاز می‌شود.  متقاضیان می‌توانند با مراجعه به وب‌سایت رسمی جشنواره به آدرس TISFF.IR و یا وب‌سایت انجمن سینمای جوانان ایران به آدرس IYCS.IR و با ورد به سامانه ثبت‌نام در جشنواره‌های انجمن نسبت به ثبت‌نام آثار خود در این جشنواره اقدام نمایند.  گفتنی است فیلم‌سازان تا تاریخ 2 مرداد برای ثبت‌نام در این جشنواره و تاریخ تا 10 مرداد برای ارسال نسخه نهایی فیلم‌ها به دبیرخانه جشنوارهفرصت خواهند داشت. تاریخ ثبت‌نام و دریافت آثار به‌هیچ‌عنوان تمدید نخواهد شد.  متن کامل فراخوان سی و سومین جشنواره فیلم کوتاه تهران می‌توانید اینجا مطالعه کنید.  سی و سومین جشنواره بین‌المللی فیلم کوتاه تهران 18 تا 24 آبان ماه در پردیس چارسو برگزار خواهد شد.       خبری از جشنواره فیلم مقاومت     چهاردهمین جشنواره بین‌المللی فیلم مقاومت با پیش‌بینی بخش جداگانه‌ای با عنوان جلوه گاه نور شرایطی را فراهم کرد تا همه علاقمندان به فیلمسازی اعم از فیلمسازان حرفه‌ای و طیف‌های مختلف مردم بتوانند درباره پدران و مادران شهدا مستندسازی نمایند و فیلم بسازند.    روابط عمومی جشنواره بین‌المللی فیلم مقاومت با اعلام این خبر افزود: کلیه علاقمندان به فیلمسازی اعم از فیلمسازان و مستندسازان حرفه‌ای و هم علاقمندان مردمی که از طریق تلفن‌های همراه، دوربین‌های خانگی و سایر امکانات تصویری موفق به ساخت فیلم پیرامون پدران و مادران شهدا شده‌اند می‌توانند آثارشان تا 20 خردادماه آینده به دبیرخانه جشنواره ارسال نمایند.    در این خبر آمده است: خانواده شهداء در دامان خود فرزندانی را تربیت کردند که امروز هر آنچه کشور عزیزمان دارد مدیون جان شیرین آنهاست. پدران ومادرانی که خود در مکتب اهلبیت تربیت یافتند و با عشق و محبت اهل بیت این سرافرازان را تربیت کردند، در همین راستا، جشنواره بین‌المللی فیلم مقاومت، تصمیم گرفته است به منظور تکریم از خانواده معزز شهداء، فیلم‌هایی را که به معرفی مادران و پدران شهداء می‌پردازد، در بخش ویژه­ا­ی تحت عنوان  جلوه‌گاه نوردر قالب مستند مورد بررسی و تقدیر قرار دهد.    بر پایه این خبر، آثار مستندی که به معرفی مادر یا پدر شهید بپردازند و زمان آن حداکثر 30 دقیقه باشد، می‌توانند، در دو بخش حرفه‌ای و غیر حرفه‌ای شرکت نماید به هر اثر پذیرفته شده در این بخش، یک نیم سکه اهداء خواهد شد.    جوایز دو بخش حرفه‌ای و مردمی به این ترتیب اعلام شد:    الف ) فیلم اول: دیپلم افتخار، تندیس جشنواره و اهدا مبلغ: پنجاه میلیون ریال    ب ) فیلم دوم: دیپلم افتخار و اهدا مبلغ: چهل میلیون ریال    ج ) فیلم سوم: دیپلم افتخار و اهدا مبلغ: سی میلیون ریال    هیئت داوران می‌توانند در این بخش جایزه ویژه‌ای شامل؛ تندیس جشنواره، دیپلم افتخار و مبلغ پنجاه میلیون ریال اهدا می‌نماید.    جوایز بخش مردمی:    الف ) فیلم اول: دیپلم افتخار، تندیس جشنواره و اهدا مبلغ: سی میلیون ریال    ب ) فیلم دوم: دیپلم افتخار و اهدا مبلغ: بیست و پنج میلیون ریال    ج ) فیلم سوم: دیپلم افتخار و اهدا مبلغ: بیست میلیون ریال    روابط عمومی جشنواره بین‌المللی فیلم مقاومت تاکید کرد: برای شرکت در این بخش هیچ محدودیتی سنی وجود ندارد هرشخص می‌تواند با هر دوربینی (تلفن همراه ، دوربین خانگی و...) از پدر یا مادر شهید در محله و اقوام خود تصویربرداری کند و آنرا طبق مقررات به جشنواره ارسال نماید.       نمایش و نقد فیلم سینمایی ایستاده در غبار در کانون فیلم سینماحقیقت   عصر فردا (یکشنبه 5 اردیبهشت 95) و در سومین برنامه از دوره‌ی جدید کانون فیلم سینماحقیقت مرکز گسترش سینمای مستند و تجربی، فیلم سینمایی تحسین‌شده‌ی ایستاده در غبار به کارگردانی محمدحسین مهدویان به نمایش عمومی درآمده و نقد و بررسی خواهد شد.  به گزارش روابط عمومی مرکز گسترش سینمای مستند و تجربی، در این برنامه که از ساعت 17 عصر یکشنبه (5 اردیبهشت) آغاز می‌شود، ابتدا فیلم سینمایی ایستاده در غبار به کارگردانی محمدحسین مهدویان و تهیه‌کنندگی حبیب والی‌نژاد روی پرده رفته و سپس جلسه نقد و بررسی آن با حضور ناصر صفاریان (مجری- منتقد) و حبیب احمدزاده (مستندساز، نویسنده و فعال حوزه ادبیات جنگ) برگزار خواهد شد.  فیلم سینمایی ایستاده در غبار درباره‌ی زندگی حاج‌احمد متوسلیان، از مهم‌ترین فرماندهان نخستین سال‌های جنگ تحمیلی است که برنده 4 سیمرغ بلورین از آخرین دوره جشنواره فیلم فجر، شامل بهترین فیلم، بهترین طراحی صحنه و لباس، بهترین جلوه‌های ویژه میدانی و بهترین کارگردانی (در بخش نگاه نو) شده است.  در جلسه نقد و بررسی این فیلم هم بجز صحبت پیرامون خود اثر، درباره‌ی تفاوت‌ها و خط‌کشی مرسوم میان سینمای داستانی و سینمای مستند بحث خواهد شد.  عموم علاقمندان جهت تماشای این فیلم سینمایی 100 دقیقه‌ای و شرکت در جلسه نقد و بررسی آن می‌توانند از ساعت 17 عصر یکشنبه (5 اردیبهشت‌ماه) به سالن سینماحقیقت واقع در خیابان سهروردی شمالی، میدان شهید قندی، شماره 15، مرکز گسترش سینمای مستند و تجربی مراجعه کنند.             ننه دلاور و فرزندانش تمدید شد     اجرای نمایش ننه دلاور و فرزندانش به کارگردانی امیر دژاکام به دلیل استقبال مخاطبان از این اثر نمایشی، تا 24 اردیبهشت ماه تمدید شد.    به گزارش روابط عمومی نمایش، اجرای نمایش ننه دلاور و فرزندانش به کارگردانی امیر دژاکام که از از 8 فروردین ماه اجرای خود را در تالار چهارسو مجموعه تئاتر شهر آغاز کرده است به دلیل استقبال مخاطبان تا 24 اردیبهشت ماه تمدید شد.    مه لقا باقری، امیر کربلایی زاده، حسین محب اهری، مهدی امین لاری، حمید فلاحی، علی محمد رادمنش، حسین شهبازی، هدیه آزاده، ابوالفضل جمشیدی، آزاده نوبهار، محمد رحیمی، محمود صفری، شبنم ابریشمی، لیلا حقانی، مسیح رحمتی، سنا رضایی، صادق ملکی، مجید رسام، حامد پور محمد، عارف عباسی، عاطفه بدیعی، مرثین واثقی، سامان میر حسینی بازیگران ننه دلاور و فرزندانش هستند.    در خلاصه داستان این نمایش آمده است: آنا با سه فرزند خود در زمان جنگ با یک گاری دستی دست فروشی می کند، اما هر سه فرزند خود را از دست می دهد چرا؟    نمایش ننه دلاور و فرزندانش به نویسندگی برتولت برشت، ترجمه دلارا نوشین و کارگردانی امیر دژاکام هر روز غیر از شنبه ها ساعت 19:30 در تالار چهارسو مجموعه تئاتر شهر میزبان علاقه مندان تئاتر است.       فیلم کلید در سینماتک خانه‌ی هنرمندان ایران     فیلم کلید به کارگردانی ابراهیم فروزش و نویسندگی عباس کیارستمی در خانه‌ی هنرمندان ایران به نمایش درمی‌آید.    فیلم کلید به کارگردانی ابراهیم فروزش و نویسندگی عباس کیارستمی دوشنبه 6 اردیبهشت در سینماتک خانه‌ی هنرمندان ایران به نمایش درمی‌آید.  پس از نمایش فیلم، نشست نقد و بررسی آن با حضور رضا درستکار برگزار می‌شود.  در خلاصه این فیلم آمده است: مادری دو فرزندش امیرمحمد، پنج ساله، و نوزاد شش ماهه خود را در خانه آپارتمانی تنها می‌گذارد و به قصد انجام کاری بیرون می‌رود. در فاصله ای که مادر به خانه بازمی گردد دو کودک او به ویژه امیر محمد، با مشکلات فراوانی روبرو می شوند ...  فیلم کلید به کارگردانی ابراهیم فروزش دوشنبه 6 اردیبهشت ساعت 17:30 در سینماتک خانه‌ی هنرمندان ایران به نمایش درمی‌آید.  نمایش این فیلم برای اعضای سینماتک خانه‌ی هنرمندان ایران رایگان است و در صورت عدم عضویت، علاقه مندان برای تهیه بلیت می‌توانند به سایت تیوال مراجعه فرمایند.       پوستر نخستین جشنواره بین‌المللی فیلم بی‌کلام تهران رونمایی شد.     این پوستر با حضورعلیرضا قاسمی –دبیر جشنواره- ، زینب لک -مشاور رسانه‌ای- و دیگر اعضای دبیرخانه جشنواره بین‌المللی فیلم بی‌کلام تهران صبح امروز (4 اردی‌بهشت ماه) رونمایی شد.    علیرضا قاسمی –دبیرجشنواره- در این رونمایی بیان کرد: اکران فیلم های رقابتی بخش ملی و بین الملل این جشنواره از ۱۱ اردیبهشت ماه آغاز شده و تا ۱۷ اردیبهشت ادامه خواهد داشت.    در این دوره ۷۰ فیلم در بخش بین الملل و ۴۵ فیلم در بخش ملی اکران خواهند شد. علاقه‌مندان می‌توانند از ساعت ۱۲ الی ۲۲ با مراجعه به پردیس ولیعصر دانشگاه هنر تهران به آدرس خیابان ولیعصر، رو به روی بزرگمهر، مهمان آثار جشنواره بین المللی فیلم بی کلام تهران باشند.    پوستراین رویداد توسط آرمین رنگانی -گرافیست ومشاور هنری این جشنواره- طراحی شده‌است.    نخستین جشنواره بین المللی فیلم بی کلام تهران با رویکرد به سینمای بصری و به عنوان چهارمین فستیوال بی کلام جهانی 11 اردیبهشت آغاز می‌شود.           پوستر نخستین جشنواره فیلم بی‌کلام تهران     انتهای پیام         ,
منچسترسیتی موفق شد با برتری 4 بر صفر برابر استوک سیتی ضمن صعود موقت به رده سوم آمادگی خود را قبل از دیدار با رئال مادرید به رخ بکشد.    به گزارش ایسنا، هفته سی و پنجم رقابت های لیگ برتر انگلیس امروز با برگزاری دیدار منچسترسیتی و استوک سیتی در ورزشگاه اتحاد شهر منچستر پیگیری شد و شاگردان پیگرینی به برتری 4 بر صفر رسیدند تا قبل از دیدار حساس این هفته برابر رئال مادرید در نیمه نهایی لیگ قهرمانان اروپا آمادگی خود را نشان داده باشند.    دقیقه سی و پنجم بود که سیتی به گل نخست رسید. روی یک کرنر از سوی ناواس، فرناندو با سر دروازه را باز کرد تا میزبان مزد بازی خوب خود را گرفته باشد. در ادامه مسابقه و در دقیقه 43 نوبت به سرخیو آگوئرو برترین بازیکن این روزهای سیتی و برترین گلزن اهل آمریکای جنوبی تاریخ لیگ برتر رسید تا از روی نقطه پنالتی گل دوم را نیز به ثمر برساند تا فیروزه ای پوشان با خیال راحت نیمه نخست را به اتمام برسانند.    در دقیقه 64، اهیاناچو، پدیده سیتی که بازی خوبی از خود نشان داده بود، توانست گل سوم را به ثمر برساند. او روی پاس زابالتا گل را به ثمر رساند. البته این پایان کار نبود و همین بازیکن نیجریهای موفق شد دروازه شی گیون را برای بار چهارم باز کند تا این دیدار با برتری 4 بر صفر سیتی به پایان برسد.    سیتی با این برد 64 امتیازی شد و با یک بازی بیشتر نسبت به آرسنال در رده سوم جدول رده بندی ایستاد. سیتی که شانسی برای قهرمانی در لیگ برتر ندارد باید این هفته در لیگ قهرمانان اروپا برابر رئال مادرید به میدان برود. این برای اولین بار در تاریخ است که سیتی به نیمه نهایی لیگ قهرمانان رسیده است.    انتهای پیام ,
فردی که گفته شده قاتل خلبان جنگنده روسی سرنگون شده توسط ترکیه بر فراز سوریه است با نگارش نامه‌ای از محل زندان خود در ترکیه خطاب به مسکو ضمن رد دست داشتنش در قتل این خلبان، خواستار صلح و مذاکره شده است.    به گزارش خبرگزاری دانشجویان ایران (ایسنا)، به نقل از روزنامه حریت، الب‌ارسلان چلیک، فردی است که متهم شده خلبان جنگنده سوخو-24 روسی را پس از آنکه توسط موشک‌های ترکیه ساقط شد، به قتل رسانده است. او طی نامه‌ای خطاب به مقامات مسکو نوشته که حاضر است هر گونه اطلاعات و تصاویر درباره نحوه مرگ اولگ پشکوف، خلبان روسی مذکور را در اختیار آن‌ها قرار دهد.    چیلک هم‌چنین در نامه‌اش که خطاب به ماریا زاخارووا، سخنگوی وزارت خارجه روسیه نوشته شده خواهان صلح و گفت‌وگو با دولت این کشور شده است.  در این نامه آمده است: گفت‌وگو مهم‌ترین مسئله موجود است و مهم ‌نیست که چگونه درهای آن باز می‌شود. من پیش از سایرین این در را باز می‌کنم.    در ادامه نامه ، چیلک ضمن تاکید بر اهمیت روابط روسیه و ترکیه به حضورش در درگیری‌ها در منطقه ترکمان‌نشین سوریه و مشکلات آن‌ها اشاره کرده است.  این نامه در حالی منتشر شده است که چیلک بنا به حکم دادگاه ترکیه در 3 آوریل به دلیل نقض قانون حمل سلاح بازداشت شد. وی با این حال ادعا می‌کند، خلبان روسی ممکن است به دست هر کسی از طرفین درگیر در منطقه ترکمان‌ها کشته شده باشد و او قاتل پشکوف نیست.    انتهای پیام   ,
کرمان موتور در راستای اهداف خود مبنی بر جلب رضایت مشتریان، در برنامه توسعه نمایندگان سال 95، نمایندگی‌های مجاز خود را گسترش می‌دهد.  به گزارش سرویس بازار ایسنا، توسعه نمایندگی شرکت کرمان‌موتور در سال 95 در شهرهای اهواز، آبادان، بروجرد، بندر ماهشهر، تربت حیدریه، تهران، دزفول، رباط‌کریم، زابل، شهرری، شیراز، مشهد و مهاباد است.  این نمایندگان از میان متقاضیان واجد شرایط پس از بررسی استانداردهای لازم و پذیرش درخواست نمایندگی اعطا می‌شود. شرایط اعطای مایندگی در سایت کرمان‌موتور در دسترس است.  انتهای پیام ,
پادشاه عربستان از ملاقات با رییس‌جمهور آمریکا در بدو ورود وی به فرودگاه ریاض خودداری کرد؛ این را باید به عنوان یک تحول مثبت به فال نیک گرفت!    به گزارش خبرگزاری دانشجویان ایران (ایسنا)، روزنامه ایندیپندنت در تحلیلی درباره دورنمای روابط سرد آمریکا و عربستان به ویژه همزمان با افزایش فشارها برای افشای نقش ریاض در حملات 11 سپتامبر می‌نویسد:    عربستان سعودی همواره یکی از ویرانگرترین نیروها در جهان اسلام بوده است. این کشور از گروه‌های افراطی، روحانیون افراطگرا و شبکه‌های تلویزیونی و ماهواره‌ای که همگی فرهنگ غیرقابل قبول وهابیت را ترویج می‌کنند حمایت می‌کند.  خوانش وهابیت از اسلام، قتل مسیحیان و حتی مسلمانانی که با فرهنگ آن‌ها مطابقت ندارند را جایز می‌داند. پادشاهی عربستان سعودی که از سیاست‌های امپراتوری انگلیس ریشه گرفت و با کمک روسای جمهور مختلف آمریکا تثبیت یافت همواره برای گسترش تاثیر خود، زیر بال سلطه بیش از 6 دهه‌ای آمریکا بر خاورمیانه، پرواز کرده است.  هم‌زمان با اینکه باراک اوباما، رییس‌جمهور آمریکا به بهبود روابط با ایران، رقیب منطقه‌ای سعودی‌ها، کمک و از آن حمایت کرد، پادشاهان سعودی از واشنگتن فاصله گرفتند. در ریاض، اوباما در نهایت با ملک سلمان، پادشاه عربستان دیدار کرد؛ دیداری که معاونان وی از آن به عنوان تلاشی برای رفع سوءتفاهم‌ها یاد می‌کنند. خود اوباما اما معتقد است این دیدار نشان داد، دوستی قدیمی آمریکا و عربستان و همکاری استراتژیک عمیق آن‌ها  هم‌چنان بدون تغییر باقی مانده است.    اوباما در کنفرانس خبری خود در ریاض به نوعی تلاش کرد که به هیچ وجه کلمه عربستان سعودی را به کار نبرد و تنها در یک جا آن هم برای تشکر از میزبان خود از این واژه استفاده کرد. در پشت صحنه، مقامات سعودی اما می‌گویند، در این دیدار درباره تنظیم مجدد روابط بین دو کشور گفت‌وگو شده است.  مقامات آمریکایی هم باید این روابط را مورد بررسی مجدد قرار دهند و به نظر می‌رسد که همین کار را هم می‌کنند. آمریکا اکنون در مقایسه با زمانی که اوباما در آغاز ریاست جمهوری‌اش قرار داشت، نیاز کمتری به نفت خاورمیانه دارد و دو کشور در زمینه تولیدات نفتی و حتی تامین و فروش آن اکنون رقیب یکدیگر محسوب می‌شوند. در این میان ادعا‌های عربستان برای حفظ منافع خود از طریق حمایت از گروه‌های افراطی و حمایت غیرمستقیم‌اش از القاعده در یمن با بمباران این کشور با سیاست‌های آمریکا هم‌خوانی ندارد. این در حالی است که اوباما سعی کرد با سکوت در برابر این بمباران هوایی به نوعی از ریاض حمایت کند. در این میان کمک‌ها و حمایت‌های عربستان به مبارزه با داعش بسیار اندک بوده است چرا که در حقیقت هدف نهایی این کشور مقابله با ایران است نه افراطگرایان.    تا امروز دولت آمریکا با سپر شدن در مقابل عربستان در برابر انتشار گزارش‌های تهیه شده از دست داشتن این کشور در واقعه 11 سپتامبر از ریاض حمایت کرده است؛ گزارش‌هایی که همگی تاثیر و نفوذ سعودی ها را در این حملات نشان می دهند. با توجه به فشار‌های عمومی برای انتشار این گزارش‌ها مشخص نیست که تا چه زمان دولت آمریکا می‌تواند در مقابل انتشار 28 صفحه‌ از این گزارش‌ها علیه ریاض که تا کنون محرمانه نگاه داشته شد‌ه‌اند مقاومت کند. در صورتی که آمریکایی‌ها از پادشاهی سعودی در ارتباط با پرونده 11 سپتامبر شکایت کنند دارایی‌های چندین میلیون دلاری سعودی‌ها در خزانه‌دای آمریکا مسدود می‌شود. تا کنون اما اوباما با این مسئله مخالفت کرده است.    رییس‌جمهور آمریکا پیش از پرواز به ریاض ابراز امیدواری کرد، روند بررسی این 28 صفحه‌ به زودی تمام شده و منتشر خواهند شد. وقت آن رسیده که به اوباما بگوییم: اکنون 15 سال از حادثه 11 سپتامبر می‌گذرد و انتشار اسناد و مدارک پشت پرده آن به اندازه کافی به تاخیر افتاده است. آنها را منتشر کرده و به درستی سوءتفاهم‌ها را برطرف کنید.    انتهای پیام ,
رئیس هیات مخالفان داخلی سوریه تصریح کرد، درخواستی که هیات مخالفان ریاض بر آن اصرار دارد و این درخواست در رفتن بشار اسد از قدرت نمود پیدا می‌کند، به تقسیم سوریه میان طرف‌های درگیر منجر خواهد شد.    به گزارش خبرگزاری دانشجویان ایران (ایسنا)، به نقل از شبکه خبری روسیا الیوم، الیان مسعد، رئیس هیات مخالفان داخلی سوریه که ریاست گروه مخالفان داخلی حمیمیم را برعهده دارد و همچنین دبیرکل حزب کنگره ملی نیز است، گفت: ما عملا در گفتگو با استفان دی میستورا، فرستاده سازمان ملل به سوریه مساله بشار اسد، رئیس جمهوری سوریه را مورد بررسی قرار دادیم. در صورت کنار رفتن اسد سوریه به بخش‌هایی میان طرف‌های درگیر تبدیل خواهد شد.    وی با بیان این که در صورت پیروزی اسد در انتخابات باید وی به رسمیت شناخته شود، گفت ریاض هدفش اسد است و هیات فهرست ریاض که در مذاکرات ژنو شرکت می‌کند، هدفش شکست مذاکرات است.  مسعد عنوان داشت که در هنگام صحبت با دی میستورا احساس کرد که وی نسبت به فروپاشی آتش بس و پیامدهای آن بر مذاکرات نگران است.    انتهای پیام   ,
نشست مدیران عامل بانک‌های خصوصی و دولتی کشور با حضور معاون اول رئیس جمهور برگزار شد.    به گزارش خبرنگار سیاسی خبرگزاری دانشجویان ایران (ایسنا)، در این جلسه علاوه بر مدیران عامل بانک‌های خصوصی و دولتی کشور و اسحاق جهانگیری معاون اول رئیس جمهور، طیب نیا وزیر اقتصاد، نعمت زاده وزیر صنعت معدن و تجارت و سیف رئیس بانک مرکزی حضور داشتند.    در ابتدای این نشست مدیران عامل بانک‌های خصوصی و دولتی کشور به تشریح مشکلات موجود نظام بانکی پرداختند و پیشنهادات خود را ارائه کردند. سپس نعمت‌زاده، سیف و طیب‌نیا نیز پیشنهادات خود را مطرح کرده و مسعود نیلی استاد اقتصاد نیز راهکارهای اصلاح نظام بانکی را ارائه کرد.    در پایان اسحاق جهانگیری با تشریح اولویت‌های کشور در سال 95 از مدیران مدیران عامل بانک‌های خصوصی و دولتی کشور خواست که در این حوزه‌ها فعالیت کنند.    جهانگیری هم‌چنین در این نشست بر اصلاح نظام بانکی کشور نیز تاکید کرد.    انتهای پیام ,
معاون اول رئیس جمهور با بیان اینکه آمریکا با نهایت قلدری به منابع بانک مرکزی در یک بانک اروپایی دستبرد زده است، گفت:‌ دولت از همه ابزارهای خود استفاده می‌کند تا اصل پول و سود آن را از آمریکا پس بگیرد.    به گزارش خبرنگار سیاسی خبرگزاری دانشجویان ایران (ایسنا)‌، اسحاق جهانگیری عصر امروز طی سخنانی در نشست با مدیران عامل بانک های دولتی و خصوصی کشور افزود: آمریکا با بهانه واهی که به هیچ وجه به ایران نمی‌چسبد به چنین اقدامی دست زده است و در حالی که آن‌ها پرونده سیاهی پیش ملت ایران دارند اما اتفاقات چند دهه قبل لبنان را به ایران مرتبط می‌دانند.    وی گفت: بعضی‌ها ذوق می‌کنند که این اتفاق به این دولت مرتبط است در حالی‌که دولت در این اتفاق نقشی نداشته است بلکه در دولت قبل در دوره‌ای تصمیم گرفته شد بخشی از منابع بانک مرکزی در اروپا مدیریت شود. بنابراین با بی تدبیری کامل دو میلیارد دلار اوراق آمریکایی خریداری شد و در بانک اروپایی نگه داشته شد، بنابراین آمریکا به راحتی توانست ابتدا این اوراق را مسدود کرده و سپس آن‌ها را مصادره کند.    جهانگیری در ادامه گفت: آمریکا علیه ملت ایران اقداماتی از قبیل کودتای 28 مرداد یا شلیک به هواپیمای ایرباس مسافربری ما انجام داد که این اقدامات باید در دادگاه‌های داخلی کشور پیگیری شوند.    معاون اول رئیس جمهور در بخش دیگری از سخنان خود با اشاره به اینکه بخش نفت و نظام بانکی در دوره تحریم‌ها بیشترین آسیب را دیده است، گفت:‌ با این وجود در بخش نفت از شهریورماه آمادگی افزایش تولید فراهم شد. بخش نفت بلافاصله پس از برجام از دستاوردهای آن بهره برد و میزان صادرات ما به صورت قابل توجهی افزایش یافت. این اتفاق در نظام بانکی هم باید رخ می‌داد و نظام بانکی از دستاوردهای برجام بهره می‌برد.    وی هم‌چنین گفت: نظام بانکی بیش از حوزه نفت در دوران تحریم‌ها آسیب دید بنابراین اکنون لازم است با اصلاح نظام بانکی مشکلات سال‌های قبل رفع شود.    معاون اول رئیس جمهور با بیان اینکه اکنون حل مشکلات اقتصادی در اولویت کشور قرار گرفته و بر سر سیاست‌ها و نحوه اجرای اقتصاد مقاومتی هم اتفاق نظر وجود دارد، افزود: حل مسائل اقتصادی زبان‌زد است. کشور ما در چند دهه اخیر مشکلاتی از قبیل تورم و بیکاری داشته است که باید برای حل مشکلات برنامه‌های بلند مدت در نظر گرفته شود اما نباید به خاطر مسائل بلند مدت، از مسائل جاری کشور غفلت شود. مردم معیشت خود را رصد کرده و می‌توانند تشخیص دهند که آیا بهبودی در وضعیت اقتصادی آن‌ها حاصل شده است یا خیر. دولت دنبال اصلاح ساختارهای اقتصادی است اما نباید از مسائل کوتاه مدت هم غافل شد. ما مسئولیت قبول می‌کنیم تا مشکلات را حل کنیم نه اینکه مشکلات را بیان کنیم.    جهانگیری با بیان اینکه در سال 95 رهبر انقلاب و رئیس جمهور بر اجرای اقتصاد مقاومتی، رونق اقتصادی و افزایش اشتغال تمرکز دارند، تصریح کرد: از مدیران انتظار می‌رود که در این جهت حرکت کنند. نقش نظام بانکی هم در پویایی اقتصاد کشور بی بدیل است و ما از مدیران بانک‌ها انتظار داریم که برای به حرکت درآوردن اقتصاد کشور حرکت کنند. رونق تولید افزایش صادرات و واگذاری طرح های راکد از اولویت های دولت است و نظام بانکی هم در این مسیر باید اقدام کند.    وی در ادامه خطاب به مدیران عامل بانک‌های دولتی و خصوصی اظهار کرد: بخشی از واحد‌های تولیدی مثل مسکن و خودرو نقش پیشرو دارند که باید آن‌ها فعال شوند. صنایع کوچک و متوسط هم منشا ایجاد اشتغال هستند بنابراین باید به این واحدها توجه شود. مطمئنم بسیاری از این واحدها با کمی حمایت به حرکت در می‌آیند بنابراین باید آن‌ها در اولویت قرار بگیرند.    معاون اول رئیس جمهور هم‌چنین خاطر نشان کرد: اتفاقاتی مثل مه‌آفرید به مدیران بانکی ما آسیب زد ولی چنین اتفاقاتی دلیل نمی‌شود که جسارت تصمیم‌گیری را از مدیران ما بگیرد. مدیران باید جسارت و شجاعت تصمیم گیری داشته باشند و نباید به خاطر حل مشکلات بخش خصوصی هراس داشته یا نگران باشند. البته نباید خلاف قانون عمل شود، اما ریسک و جسارت مدیران هم لازم است. شما مدیران بانک‌ها به واحدهایی که متعهد به افزایش تولید و پس دادن تعهدات خود هستند کمک کنید. خرید دین هم باید آغاز شود. ال سی داخلی در دوره وزارت من واحدهای تولیدی را نجات داد. مدیران شجاعت کنند و وارد این حوزه شوند.    به گفته معاون اول رئیس جمهور، دولت نمی خواهد پول به واحدهایی داده شود که نتوانند بدهی خود را پس دهند اما از بانک ها انتظار دارد واحدهای تولیدی که شرایط مساعدی دارند را فعال کنند.    وی در ادامه با اشاره به اولویت دیگر دولت یعنی افزایش صادرات خاطر نشان کرد: کشورهای هدف صادرات ما مشخص هستند. ما باید شرایط منطقه را در نظر بگیریم. بازار صادرات ما عراق، افغانستان، آسیای میانه و ‌آفریقا است. ما این شرایط را باید در نظر بگیریم و نباید ژست کشورهای پیشرفته را بگیریم. دولت هم باید مشوق‌های صادراتی بیشتری در نظر بگیرد و با قاچاق مبارزه جدی‌تری شود.    جهانگیری یکی دیگر از اولویت‌های دولت را واگذاری طرح‌های نیمه تمام دانست و افزود: بخش خصوصی در این زمینه لازم نیست که پولی بپردازد و فقط این طرح‌ها را تکمیل کرده و از آن بهره می‌برد و پس از چند سال آن را به دولت واگذار می‌کند. این طرح به معنای فروش پروژه‌های نیمه تمام به بخش خصوصی نیست. ما در این حوزه از بخش خصوصی حمایت می‌کنیم. پیش‌بینی شده در سال 95 دو هزار و 500 پروژه نیمه تمام به بخش خصوصی واگذار گردد. من از مدیران بانک‌ها می‌خواهم گزارش فعالیت‌های خود را درباره اولویت‌های کشور را برای من ارسال کنند. مدیران باید اولویت‌های کشور را در درجه اول در نظر بگیرند.    معاون اول رئیس جمهور با اشاره به اینکه اصلاح نظام بانکی پیش نیاز تحقق اقتصاد مقاومتی است، گفت: من تاکید کرده‌ام که طرح اصلاح نظام بانکی باید تا پانزده اردیبهشت تکمیل شود. تبصره 19 و 20 هم جزو پیش‌نیازهای اصلاح نظام بانکی است و باید حتما مد نظر قرار بگیرد. اگر این مشکل از طریق عادی و اداری حل نشد باید از سایر ظرفیت‌هایی که در قانون اساسی پیش‌بینی شده استفاده کنیم.    وی با بیان اینکه شفاف‌سازی اقتصادی جزئی از اقتصاد مقاومتی است، گفت:‌ امیدواریم با سامانه‌های نظارتی دقیق اتفاقات ناگوار گذشته رخ ندهد و پیشگیری شود. دردآور است که بشنویم در شرایط تحریم، 150 میلیون یورو از کشوری گرفته شده تا به کشور تحویل داده شود اما فقط 120 میلیون یورو تحویل داده شده باشد یا به فردی پولی داده شده باشد که در خارج از کشور کاری انجام بدهد اما کار را انجام نداده، پول را پس نمی‌دهد و امروز و فردا می‌کند. این اتفاقات تلخ بود که به بهانه تحریم رخ داد. نباید اجازه داد در دوران پساتحریم چنین اتفاقاتی رخ دهد.    انتهای پیام     ,
مراسم تودیع و معارفه فرمانده کل دژبان ارتش جمهوری اسلامی ایران با حضور معاون اجرایی ارتش امیر سرتیپ محمودی در صبحگاه عمومی دژبان ارتش برگزار شد.    به گزارش گروه دریافت خبر خبرگزاری دانشجویان ایران (ایسنا)، در این مراسم امیر سرتیپ محمودی، معاون اجرایی ارتش در جمع فرماندهان، مسئولان و کارکنان دژبان آجا ضمن عرض تسلیت سالروز وفات حضرت زینب کبری(س) گفت: دژبان یکی از اجزای بنیادی و کلیدی ارتش جمهوری اسلامی ایران است که مأموریت‌های مختلفی بر عهده دارد.    وی افزود: دژبان ارتش در طول سال‌های دفاع مقدس، به ویژه در نگهداری هزاران اسیر جنگی از دشمن بعثی، کارنامه ارزشمندی از خود به یادگار گذاشته و پس از پایان جنگ نیز در امر برقراری نظم و انضباط در سطح ارتش جمهوری اسلامی ایران فعالیت های چشمگیری داشته است و توانسته اقتدار ارتش را به نمایش بگذارد.    محمودی در ادامه ضمن تشکر از زحمات فرمانده اسبق دژبان ارتش گفت: امیر سرتیپ دوم دولت رمضان زاده در دوران جنگ تحمیلی و در مسئولیت های مختلفی که بر عهده داشته خصوصاً 11 سال فرماندهی دژبان آجا کارنامه زرینی از خود به جای گذاشته است.    معاون اجرایی ارتش جمهوری اسلامی ایران در پایان این مراسم، سرهنگ سید محمد رضا حسینی را به عنوان فرمانده دژبان کل ارتش معرفی کرد و افزود: سرهنگ حسینی فرمانده‌ای مقتدر و متعهد است که ان شاءالله در این سمت جدید کما فی السابق توانمندی‌های خود را به نمایش بگذارد.    انتهای پیام ,
چلسی توانست با نتیجه 4 بر یک بورنموث را شکست داد و لیورپول برابر نیوکاسل به تساوی 2 بر 2 رسید.    به گزارش ایسنا، هفته سی و پنجم لیگ برتر با برگزاری چند دیدار ادامه یافت که در یکی از دیدارهای برگزار شده چلسی که شانسی برای کسب سهمیه اروپا ندارد برابر بورنموث به میدان رفت و با نتیجه 3 بر یک این تیم را در خانه خود شکست داد. پدرو رودریگس خیلی زود آبی های لندن را پیش انداخت که در این بازی با پیراهن های دوم خود یعنی سفید در زمین حاضر شدند. در همان نیمه نخست ادن هازارد توانست با شوتی زیبا گل دوم تیمش را به ثمر برساند تا بعد از 29 هفته در لیگ برتر امسال گلزنی کرده باشد.    البته بازیکنان پیش تاخته بورنموث در همان نیمه نخست یکی از گل های خورده را جبران کردند تا این دیدار در نیمه نخست با برتری 2 بر یک چلسی به پایان برسد. در نیمه دوم نیز پاس هوشمندانه فابرگاس به ویلیان رسید تا این بازیکن برزیلی با ضربه چیپ دروازه بورنموث را برای بار سوم باز کند. در اواخر مسابقه همکاری ماتیچ و هازارد باعث شد تا این بازیکن بلژیکی بار دیگر گلزنی کند تا نشان دهد به فرم خوب خود بازگشته است تا این دیدار با برتری 4 بر یک چلسی به پایان برسد و این تیم با یک پله صعود به رده نهم جدول صعود کند.    لیورپول و نیوکاسل نیز در حالی برابر هم به میدان رفتند که هدایت نیوکاسل بر عهده رافائل بنیتس اسپانیایی بود و این مربی بعد از سال ها به آنفیلد بازگشت و مورد تشویق هواداران قرار گرفت. لیورپول برای کسب سهمیه لیگ اروپا و حتی لیگ قهرمانان تلاش می کند و نیوکاسل نیز برای بقا می جنگد و به همین خاطر هر دو تیم شدیدا به امتیازهای این دیدار نیاز داشتند ولی این دیدار در نهایت با تساوی 2 بر 2 به پایان رسید. دانیل استوریج و آدام لالانا ابتدا با دو گل قرمزها را از حریف خود پیش انداختند ولی در ادامه دو گل از سیسه و کولباک باعث شد تا این دیدار با تساوی 2 بر 2 به پایان برسد.    نیوکاسل در بازی قبلی توانسته بود سیتی را متوقف کند و حالا یکی دیگر از تیم های بزرگ جزیره را متوقف کرد تا به حضور در این رقابت ها امیدوار بماند.    همچنین استون ویلا که سقوطش به دسته پایین تر قطعی شده است برابر ساوت همپتون با شکست 4 بر 2 زمین را ترک کرد.    سایر بازیهای این هفته فردا (یکشنبه) برگزار می شود که لسترسیتی و تاتنهام برابر تیم های میانه جدولی به میدان خواهند رفت.    انتهای پیام ,
نخست وزیر یونان از بروکسل خواست تا روابط خود با مسکو را به منظور تضمین امنیت اتحادیه اروپا تقویت کند.    به گزارش خبرگزاری دانشجویان ایران (ایسنا)، به نقل از خبرگزاری ریانووستی، الکسیس سیپراس، نخست وزیر یونان معتقد است، ائتلاف آتلانتیک شمالی (ناتو) به منظور تضمین امنیت کشورهای عضو اتحادیه اروپا باید روابط خود با مسکو را بهبود بخشد.    سیپراس پس از دیدار با ینس استولتنبرگ، دبیرکل ناتو طی بیانیه‌ای این اظهارات را مطرح کرد.    در ادامه این بیانیه آمده است: تمامی کانال‌های ارتباطی بین اتحادیه اروپا و روسیه باید باز باشند.    ماه گذشته، دبیرکل ناتو اعلام کرده بود اتحادیه اروپا و متحدانش باید تحریم‌های اقتصادی را به دلیل تداوم درگیری‌ها در شرق اوکراین اجرا و عملی کنند، موضوعی که به شدت به تنش‌ها در روابط مسکو و غرب دامن زده است.    واشنگتن، اتحادیه اروپا و چندین کشور از متحدان آن مجموعه‌ای از تحریم‌های اقتصادی را علیه مسکو تصویب کردند. این تحریم‌ها پس از الحاق کریمه به روسیه وآنچه که به ادعای غرب، دخالت روسیه در درگیری‌های اوکراین است تصویب و اعمال شدند.    انتهای پیام ,
شرکت جیلی مدل 2016 خودروی Emgrand7 AT هیبریدی را تمام الکتریکی و مجهز به دو موتور الکتریکی کرد.  به گزارش سرویس بازار ایسنا، موتور اول مدل 2016 خودروی Emgrand7 AT هیبریدی جیلی برای مسافت‌های کوتاه طراحی شده با هر بار شارژ، توانایی پیمودن ۱۶۵کیلومتر و موتور دوم که برای مسافت‌های طولانی‌تر طراحی شده با هربار شارژ قادر به پیمایش ۲۵۰کیلومتر مسافت است.  دسته دنده هم به صورت دکمه‌ای در آمده و با فشار دکمه به جلو، خلاص و دنده‌عقب، تغییر وضعیت می‌دهد.  باتری این خودرو می‌تواند در زمان 30 دقیقه تا ۸۰ درصد شارژ شود ولی برای شارژ کامل به چهار ساعت زمان نیاز دارد.  ویژگی دیگر آن صفحه کیلومتر و دنده این خودرو است که تنها تفاوت‌های این مدل با مدل معمولی، ظاهر داخل اتومبیل است.  صفحه کیلومتر به صورت یک صفحه نمایشگر عمل می‌کند و اطلاعاتی نظیر سرعت، میزان قابل پیمایش و شارژ موجود را نمایش می‌دهد.  جیلی تصمیم دارد تا پایان سال ۲۰۱۶ فروش را به 30 هزار دستگاه افزایش دهد.  انتهای پیام ,
تالار ناصر خسرو برای اجرای نمایش و نمایشنامه‌خوانی در سال جاری از تمامی هنرمندان و دانشجویان دعوت به عمل آورده است.    به گزارش ایسنا، تالار ناصرخسرو وابسته به معاونت فرهنگی جهاددانشگاهی تهران، در این فراخوان اولویت اجرای نمایش در سال جدید را آثار دانشجویی و تجربی اعلام کرده است.    همچنین طبق دست‌اندرکاران این تالار، در بخش نمایشنامه‌خوانی اولویت با متون دانشجویی و دست اول است، هرچند که تجربه‌های تازه بر متون مهم تئاتر نیز مورد توجه قرار خواهد گرفت.    تالار ناصرخسرو در خیابان انقلاب خیابان 16 آذر جنب تالار مولوی واقع شده است.      انتهای پیام   ,
رائول سندیک، معاون رییس‌جمهور اروگوئه در تاریخ 5 اردیبهشت‌ماه به تهران سفر خواهد کرد.  به گزارش گروه دریافت خبر خبرگزاری دانشجویان ایران (ایسنا)، پس از سفر هیات‌هایی از کشور برزیل، اکوادور و ونزوئلا به جمهوری اسلامی ایران که به منظور توسعه روابط دوجانبه و نیز تشریک مساعی و تبادل نظر درباره مسائل مهم منطقه‌یی و جهانی انجام شد، این بار رائول سندیک، معاون رییس‌جمهور کشور جمهوری شرقی اروگوئه در راس هیات اقتصادی و تجاری از تاریخ 5 تا 8 اردیبهشت ماه 95 از تهران دیدار خواهد داشت.  ظرفیت‌ها و توانمندی‌های جمهوری اسلامی ایران به عنوان قدرت منطقه‌یی در غرب آسیا (خاورمیانه) به ویژه پس از توافق هسته‌ای موسوم به برجام، مورد توجه اروگوئه این کشور آمریکای جنوبی قرار گرفته است. ایران و اروگوئه دو دوست و شریک تجاری دارای روابط سنتی دیرینه هستند و این کشور نزد افکار عمومی ایرانیان به خوبی شناخته شده است.  ریاست اروگوئه در اتحادیه‌های منطقه‌یی از جمله مرکوسور، اوناسور و عضویت غیر دائم این کشور در شورای امنیت سازمان ملل متحد (2017_2016) از ظرفیت‌های مهم این کشور در آمریکای جنوبی برای توسعه روابط و فضاسازی سیاست خارجی جمهوری اسلامی ایران و منطقه آمریکای لاتین است.  سفر رائول سندیک، معاون رییس‌جمهور کشور جمهوری شرقی اروگوئه به دعوت اسحاق جهانگیری، معاون اول رییس‌جمهوری اسلامی ایران با هدف گسترش همکاری‌های تجاری و اقتصادی صورت می‌گیرد.  سندیک در جریان سفر خود به تهران علاوه بر ملاقات با جهانگیری با حسن روحانی، رییس‌جمهور نیز ملاقات خواهدکرد.  در سفر سندیک به تهران که توسط یک هیات تجاری و بازرگانی همراهی می‌شود، طیف گسترده‌ای از مناسبات تجاری و اقتصادی در قالب صادرات نفت، همکاری در ساخت پالایشگاه، حمایت از سرمایه‌گذاری متقابل، فعال‌سازی حساب مشترک بانکی، همکاری‌های گمرکی، ارتباطات و حمل و نقل دریایی و کشتیرانی، همکاری در زمینه بهداشت دام و دامپزشکی، همکاری‌های علمی و فن‌آوری به منظور افزایش سطح روابط تجاری و بازرگانی دوجانبه مورد تبادل نظر قرار خواهد گرفت.  در جریان سفر هیات اروگوئه‌یی به جمهوری اسلامی ایران، سندیک با سایر مقامات بلند پایه کشورمان از جمله علی لاریجانی رییس مجلس شورای اسلامی، ظریف وزیر امور خارجه، حجتی وزیر جهاد کشاورزی، نعمت‌زاده وزیر صنعت، معدن و تجارت و چیتچیان وزیر نیرو ملاقات خواهد کرد.  انتهای پیام ,
رییس کل بانک مرکزی در پی توقیف بیش از دو میلیارد دلار از دارایی‌های کشورمان با حکم دیوان عالی آمریکا به بهانه واهی مشارکت ایران در انفجار پایگاه تفنگداران دریایی آن کشور در بیروت، روند این موضوع را تشریح کرد.    به گزارش ایسنا، ولی‌اله سیف درباره روند توقیف بیش از دو میلیارد دلار از دارایی‌های ایران گفت: متاسفانه در دولت گذشته، هنگام خرید اوراق بهادار و سرمایه‌گذاری‌های دلاری، سهل‌انگاری‌ شده، دقت کافی و احتیاط های لازم صورت نگرفته است.    وی ضمن اشاره به اینکه مبادلات دلاری (U-Turn) با جمهوری اسلامی ایران به صورت یک استثنا بر رژیم تحریم های دلاری آمریکا علیه ایران مجاز دانسته شده بود اظهار داشت متاسفانه دقت و احتیاط لازم در این مورد انجام نشده است.  رییس کل بانک مرکزی با تاکید بر اینکه مسئولان دولت قبل باید این موضوع را مد نظر قرار داده، احتیاط لازم را به عمل می‌آوردند، افزود: متاسفانه در دولت گذشته به رغم هشدارهای دلسوزانه کارشناسان و مدیران بانک مرکزی مبنی بر پرهیز از سرمایه‌گذاری روی اوراق بهادار دلاری و اینکه این رفع ممنوعیت دائمی نیست، این اوراق را خریداری کردند و اینگونه زمینه تضییع حقوق ملت ایران را پدید آوردند.  سیف درخصوص برقراری مجدد ممنوعیت مبادلات دلاری اظهار کرد: هشدارهای کارشناسان صحیح بود و متاسفانه در سال 1387 مجددا قانون ممنوعیت مبادلات دلاری با ایران برقرار شد و بانک‌های آمریکایی از نقل و انتقال وجوه دلاری و تبادلات دلاری با ایران منع شدند؛ علاوه بر این دستور اجرایی 13599 که مبنی بر توقیف دارایی های ایران در آمریکا بود نیز در سال 1391 صادر شد.  وی گفت: اگر این اوراق بهادار دلاری در آن زمان با کارگزاری امریکایی‌ها خریداری نمی‌شد وجهی وجود نداشت که آمریکایی‌ها بتوانند آن را توقیف کنند.  رییس کل بانک مرکزی با انتقاد از نحوه عملکرد دولت گذشته در مواجهه با این اقدام گفت: علاوه بر این، متاسفانه در همه این سالها، دولت و دستگاه دیپلماسی هیچ تلاشی برای مبارزه و مقابله با این روند انجام ندادند؛ کم‌کاری و رفتار منفعلانه دولت قبل در اظهاراتی از این دست که قطعنامه‌های شورای امنیت را کاغذ پاره می نامید، مشهود است. این رفتار، منجر به اقدامات تخاصمی دیگر از سوی ایالات متحده آمریکا شد و در سال 1391بانک مرکزی مشمول این دستور قرار گرفت؛ بر همین اساس، دارایی های مزبور از آن زمان به دارایی های بلوکه شده تبدیل شد.  به گفته سیف، توقیف قضایی دارایی ها از سال 1387 و توقیف اجرایی و بلوکه شدن آن در سال 1391 اتفاق افتاده است و آخرین میخ بر تابوت دارایی‌های ایران، وضع قانون حقوق بشر و کاهش تهدیدات سوریه و ایران در سال 1391 بود که مهم ترین اقدام کنگره در مورد دارایی های ایران محسوب می‌شود.  رئیس‌کل بانک مرکزی در پایان گفت: با توجه به این اطلاعات، مشخص است که همة این روندِ غیرقانونی و غیرمنصفانه توسط آمریکایی‌ها در دولت قبل انجام شده است؛ یعنی در همان شرایطی که وضع تحریم‌ها علیه کشورمان کم‌اثر و گاه بی‌اثر، دانسته می‌شد و اگر در آن زمان جلوی هر کدام از این اقدامات به طریقی گرفته می‌شد این اتفاق نمی‌افتاد.    انتهای پیام ,
یک مقام آگاه در مرکز امور حقوقی بین المللی ریاست جمهوری اعلام کرد رأی دیوان عالی کشور آمریکا مبنی بر تأیید رأی دادگاه بدوی به نفع عده ای از اتباع امریکا، مربوط به یک پرونده قدیمی است که از بیش از 10 سال قبل در محاکم امریکا مطرح بوده است.    به گزارش ایسنا، این مقام آگاه اضافه کرد: این رأی آشکارا خلاف موازین و اصول حقوق بین الملل، منجمله مصونیت دولت خارجی در محاکم داخلی و اصول دادرسی صحیح و منصفانه و قانونی است. وی گفت این اقدام امریکا به منزله نقض عهدنامه مودت و روابط اقتصادی بین ایران و امریکا نیز می باشد و موجب مسئولیت بین المللی امریکا در مقابل ایران است. این عهدنامه در سال 1334 بین دو دولت منعقد شده و هنوز معتبر است.    این مقام در مورد سابقه موضوع نیز توضیح داد که منشاء این دعاوی به حوادث سال 1362 (1983) در لبنان بر می گردد که مقر تفنگداران دریایی امریکا در بیروت مورد حمله قرار گرفت و 241 نفر از تفنگداران امریکایی کشته شدند. همچنین عده ای از بازماندگان کشته شدگان امریکایی در انفجار برج الخبر در عربستان سعودی در سال 1375 (1996) نیز جزو خواهان ها هستند. ورثه و بازماندگان این کشته شدگان به دادگاه های امریکا مراجعه نمودند و با انتساب این حوادث به جمهوری اسلامی ایران و ادعای واهی حمایت ایران از تروریسم، علیه ایران طرح دعوی کردند و در سال 1386 (2007) دادگاه امریکا به نفع آنها رأی داد و ایران را به پرداخت قریب 7/2 میلیارد دلار محکوم کرد اوراق بهدار بانک مرکزی را توقیف کرد. اما چون قوانین امریکا اجازه طرح دعوی علیه دولت خارجی (ایران) در دادگاه های داخلی آمریکا و توقیف اموال و اجرای رأی از محل این اموال بانک مرکزی را نمی داد، این خواهان ها به کمک لابی صهیونیست ها در امریکا و از طریق کنگره امریکا، قانون خاصی به تصویب رساندند که اجازه می داد که اموال ایران در امریکا توقیف و احکام صادره از محل همین اموال اجرا شود.    وی توضیح داد: در واقع براساس اطلاعی که در سال 1391 (2012) خزانه داری امریکا به این مدعیان داد، ایشان به وجود قسمتی از دارایی های بانک مرکزی در امریکا پی بردند و در یک اقدام هماهنگ بین دستگاه قضائی، کنگره و دستگاه اجرایی امریکا، موفق شدند این دارایی ها را بازداشت کنند.    وی در پاسخ به این سؤال که این دارایی ها چیست، گفت: در سال 87-1386 که درآمد ارزی کشور از محل فروش نفت افزایش چشمگیری داشته، مسئولین دولت وقت مقادیری اوراق بهادار از طریق یک کارگزار لوکزامبورگی (به نام کلیراستریم) خریداری کردند. آن کارگزار بخشی از این اوراق را در اروپا و بخش دیگری را به صورت فیزیکی نزد سیتی بانک در امریکا نگهداری می کرده است که همین امر باعث شده خواهان های امریکایی بتوانند آنها را توقیف نمایند. قراردادن اموال و دارایی های با قدرت نقد شوندگی بالا در امریکا در سال هایی که جریان تحریم ها روز به روز سخت تر می شده و از نظر سیاسی نیز روابط دو کشور متشنج بوده، ریسک سیاسی قابل توجهی برای نگهداری این اوراق در امریکا داشته است. البته قسمتی از این اوراق به فروش رفته (حدود 250 میلیون دلار) اما قسمت اعظم آن در امریکا نگهداری می شده است.    این مقام آگاه در مورد روند قضایی پرونده در امریکا نیز توضیح داد و اظهار داشت: بانک مرکزی با هماهنگی مرکز امور حقوقی بین المللی نسبت به توقیف اوراق بهادار و اجرای احکام واهی به اصطلاح ضدتروریستی از محل آنها اعتراض کرد و آن را خلاف قوانین امریکا و موازین بین المللی منجمله مصونیت دولت و بانک مرکزی دانست اما دادگاه استدلال بانک مرکزی را نپذیرفت. وکلای خواهان های امریکایی برای مقابله با دفاعیات موجه بانک مرکزی، از طریق سناتورهای متعلق به لابی صهیونیستی در سنا، یک قانون مخصوص را تصویب کردند. در سال 1391 (2012) دولت امریکا با یک دستور اجرایی بانک مرکزی را متهم به پولشویی کرد و با ادعای اینکه ایران برای دستیابی به سلاح هسته ای تلاش می کند، اموال بانک مرکزی را مسدود نمود.    وی اضافه کرد که در همان سال 1391 (2012) قانون جدیدی به اسم کاهش تهدیدات ایران و سوریه و حقوق بشر در سوریه (ماده 8772) در کنگره تصویب شد که به دادگاه اجازه می داد که رأی صادره در همین پرونده خاص (پترسون) از محل اموال دارایی های مسدود شده بانک مرکزی ایران، پرداخت شود. هدف این قانون از اثر انداختن دفاعیات و استدلالات حقوقی بانک مرکزی بود.    این مقام آگاه در مرکز امور حقوقی بین المللی ریاست جمهوری گفت: به عقیده اغلب حقوقدانان این اقدام امریکا، یک بدعت بزرگ است و در تاریخ رسیدگی قضایی امریکا، بی‌سابقه است که کنگره امریکا برای تأمین ادعاهای عده‌ای از اتباع امریکا به ضرر یک دولت خارجی، قانون خاصی را حتی با ذکر نام پرونده از تصویب بگذراند. بانک مرکزی ناگزیر به دیوان کشور امریکا متوسل شد و استدلال نمود که رفتار دستگاه قضایی و قانونگذاری امریکا برخلاف قانون اساسی (تفکیک قوا) امریکا است و به منزله دخالت کنگره در رسیدگی‌های قضایی در دادگاه های امریکا است. بالاخره جلسه دیوان کشور در اواسط دی ماه سال 1394 تشکیل شد و در تاریخ اول اردیبهشت سال جاری رأی خود را صادر نمود و اعلام کرد رفتار کنگره و دادگاه های امریکا، خلاف استقلال قوا در امریکا نیست و اجازه داد رأی صادره علیه امریکا، به اجرا درآید.    به گفته وی این رأی با اکثریت آراء دیوان کشور صادر شده اما رئیس دیوان کشور همراه یکی دیگر از قضات دیوان، با این رأی مخالفت کرده است و به نفع بانک مرکزی از رأی داده است. او در نظریه مخالف خود توضیح داده که عمل کنگره (وضع قانون برای یک پرونده خاص) خلاف قانون اساسی آمریکا است.    این مقام آگاه در مرکز امور حقوقی بین المللی در پایان اضافه کرد: سابقه توقیف اوراق بهادار بانک مرکزی در امریکا یک پرونده چندین ساله است و چیز جدیدی نیست. رأی این پرونده در سال 1382 صادر شده و در سال 1386 دارایی ها بانک مرکزی توقیف شده است و در طول این سال ها دولت و بانک مرکزی با تمام توان و با استفاده از کلیه امکانات حقوقی در امریکا تا سطح دیوان کشور امریکا، تلاش کردند که جلوی آن را بگیرند اما در اثر اقدامات هماهنگی و پشتیبانی تمام عیار کنگره، دادگستری و دولت امریکا از رأی صادره؛ بالاخره دیوان کشور امریکا رأی بدوی را تأیید کرده است و اجازه پرداخت محکومٌ به مربوط به احکام صادره در دعاوی به اصطلاح ضدتروریستی را داده است.    وی اضافه کرد: در یک پروندۀ دیگر هم حدود 9 میلیون دلار از مبلغ یک رأی داوری صادره به نفع ایران توسط همین خواهان ها برداشت شده که به دیوان کشور امریکا اعتراض کرده ایم و منتظر تصمیم آن هستیم.    وی در پاسخ به این سؤال که چه اقدام حقوقی دیگری می توان کرد، پاسخ داد: در محاکم امریکا، اقدام خاصی متصور نیست. اما این رأی دیوان کشور مسلماً از نظر حقوقی پایان کار نیست و جمهوری اسلامی ایران، می تواند در سطح بین المللی (و نه در سطح داخلی امریکا) علیه دولت امریکا طرح دعوی کند و خسارات ناشی از این عملکرد، بی سابقه و غیرموجه امریکا را مطالبه نماید. دولت، از کلیه امکانات حقوقی برای احقاق حق خود در این زمینه استفاده خواهد کرد.    وی در پایان اضافه کرد: این رأی هیچ ربطی به برجام یا اجرای آن ندارد و یک پرونده کهنه و قدیمی است که پس از 10 سال رأی آن نهایی و قابل اجرا شده است.    انتهای پیام ,
رئال مادرید به زحمت توانست با نتیجه 3 بر 2 رایووایکانو را شکست دهد تا موقتا به صدر جدول لالیگا صعود کند.    به گزارش ایسنا، هفته سی و پنجم رقابت های لیگ فوتبال اسپانیا موسوم به لالیگا امروز (شنبه) با برگزاری دیدار رئال مادرید و رایو وایکانو پیگیری شد جایی که میزبان خیلی زود با زدن دو گل در همان 15 دقیقه نخست حسابی زیدان و رئال را شگفت زده کرد که رونالدو برترین گلزن فصل را در اختیار نداشت تا برای بازی با سیتی آماده شود.    زیدان در ترکیب اصلی به چند بازیکن اصلی اش استراحت داده بود. وی ترجیح داده بود در این بازی به کریستیانو رونالدو که کمی مصدومیت داشت استراحت دهد. آخرین بازی این دو تیم در لالیگا با حساب 10 بر 2 به سود رئال مادرید به پایان رسیده بود. در ادامه گرت بیل توانست در همان نیمه نخست یکی از گل های خورده را جبران کند و رئال را به بازگشت به مسابقه امیدوار کند و نیمه نخست با شکست دو بر یک رئال به پایان رسید.    البته در نیمه نخست یک اتفاق تلخ هم برای رئال رخ داد. کریم بنزما مهاجم فرانسوی که در این فصل با مصدومیت دست و پنجه نرم می کرده، پیش از پایان نیمه اول از زمین بازی بیرون رفت تا قبل از بازی با سیتی شرایط رئال بحرانی شود.    در حالی که 7 دقیقه از نیمه دوم سپری شده بود لوکاس واکس موفق شد گل تساوی بخش را به ثمر برساند تا بازی زیباتر شود. رئال روی دروازه حریف خیمه زد ولی ضدحملات ویران کننده رایووایکانو حسابی رئالی ها را ترسانده بود تا اینکه باز هم نوبت به گرت بیل رسید تا هنر خودش را به رخ بکشد و گل سوم و برتری رئال را به ثمر برساند و این دیدار با برتری 3 بر 2 رئال به پایان برسد.    انتهای پیام ,
شب گذشته محمد جواد ظریف، وزیرخارجه کشورمان و جان کری وزیرخارجه آمریکا در چارچوب برجام برای دومین بار طی هفته جاری در مقر سازمان ملل در نیویورک با یکدیگر دیدار و گفت وگو کردند.    به گزارش خبرگزاری دانشجویان ایران (ایسنا)، متن کامل اظهارات ظریف و کری در جریان مذاکرات روز جمعه در مورد اجرای برجام به شرح زیر است:     جان کری، وزیر امور خارجه آمریکا : عصر بخیر عرض می کنم خدمت همه. اجازه بفرمایید چند کلمه بیان کنم. من بسیار خوشحال هستم که با جناب ظریف وزیر امورخارجه امروز دیدار می کنم تا بحثهایمان را درباره اجرایی شدن برنامه جامع اقدام مشترک ادامه بدهیم. ما اوایل هفته، جلسه ای بسیار سازنده داشتیم. ما هنوز هم گفتگوهای زیادی باید انجام بدهیم. ما درباره برخی چالش ها تبادل نظر کردیم. ما هر دو تصمیم گرفتیم که این مهم است که برخی کارها را انجام بدهیم و حالا بازگشته ایم تا آن گفتگوها را ادامه دهیم. در ابتدا می خواهم مطلبی درباره یکی از موضوعاتی بیان کنم که درباره آن گفتگو کرده ایم.همانطور که رئیس جمهور اوباما و همچنین جک لو وزیر خزانه داری و همچنین من گفته ام، ما بارها و بارها گفته ایم که ایالات متحده مانعی در مسیر تجارتی ایجاد نکرده است که از زمان اجرایی شدن برنامه جامع اقدام مشترک، اجازه آن به ایران داده شده است، و در ادامه نیز مانع ایجاد نخواهد کرد. من می خواهم بر این مسئله تاکید کنم که ما تحریم های مرتبط با موضوع هسته ای را همانطور که متعهد شده بودیم ، برداشتیم و حالا فرصتهایی برای بانک های خارجی وجود دارد تا با ایران به تجارت بپردازند. متاسفانه به نظر می رسد که نوعی سردرگمی در برخی از بانک های خارجی وجود دارد و ما می خواهیم تا آنجا که می توانیم این مسئله را شفاف کنیم. ازجمله تحریمهای هسته ای که برداشته شده، تحریمهایی بوده است که مانع از تعامل ایران با بانکهای غیرآمریکایی می شد ازجمله هرگونه دسترسی به منابع مالی محدود شده ایران که قبلا در خارج از این کشور توقیف شده بود.    می خواهم با صراحت بگویم که ما مانعی در مسیر تعامل بانکهای خارجی نیستیم که بخواهند با بانکها و شرکت های ایرانی تعامل داشته باشند و با این کار، هیچ مخالفتی نداریم البته کاملا روشن است این نگرش تا زمانی وجود دارد که این بانکها و شرکتها به علل غیرهسته ای، در فهرست تحریمهای ما نباشند. اما برداشتن تحریمهای هسته ای به بانکهای غیر امریکائی اجازه می دهد با فعالیتهای تجاری و شرکتها در ایران تعامل کنند وهمچنین به انها اجازه می دهد به منابع مالی دسترسی داشته باشند و به ایران اجازه می دهد به منابع مالی خود دسترسی داشته باشد.  من می خواهم بگویم که ما می فهمیم که بانکها و تجار باید تصمیمات اقتصادی و تجاری پیچیده ای بگیرند و آنها باید این تصمیم را بگیرند و این به عنوان موضوعی است که نشان می دهد ، چرا وزارت امور خارجه و وزارت خزانه داری امریکا چرا بطور فعال در تعامل با دولتهای شریک و بخش خصوصی در تلاش برای روشن نمودن تحریمهائی است که برداشته شده است و اگر بانکی و یا هر شرکتی هرگونه سئوال در این رابطه دارد ما خوشحال می شویم که به این سئوالات پاسخ دهیم. این شرکتها و بانکها نباید تصور کنند فعالیتهائی که قبل از اجرائی شدن برجام ممنوع بوده هنوز هم ممنوع است . همچنین آنها نباید تصور کنند که فعالیتهائی که هنوز براساس تحریمهای اولیه ممنوع است برای بازیگران خارجی هم ممنوع می باشد.    زمانیکه شرکتها و بانکها تردید دارند، پیام من این است زمانیکه در موضوعی تردید دارید سوال کنید. اکنون ما معتقدیم برای شرکتها زمانی نیاز است که برای تعامل مجدد با ایران احساس اطمینان کنند و منصفانه است که بگوئیم این امر بواسطه تحریمها نیست بلکه این امر بواسطه نگرانیها است و همانگونه که ما در مذاکرات صراحتا اعلام کردیم، ایران نیز نیازمند زمان برای بروز کردن سیستم بانکداری خود برای انجام امور(مربوط به برداشتن تحریمها) است. اقدامی که که ظرف سالهای تحریم انجام نشده است و این امر (بروز رسانی سیستم بانکداری) روند را تسهیل خواهد کرد.  من می خواهم روشن کنم که آمریکا متعهد به انجام تعهدات مربوط به خود (در برجام) است همانگونه که معتقدیم تضمین اجرای برجام به نفع ما است. توافق هسته ای که ما به ان دست یافتیم یک سند کاری برای همه طرفها است و همانگونه که مابه تعهدات خود پایبند هستیم. ما نیز به کار با ایران برای اینکه آنها نیز به تعهدات خود پایبند باشند ادامه می دهیم. یک تعهد چند جانبه در برجام ایجاد شده است و این مهم است که مطمئن شویم که برجام بطور چند جانبه اجرا شود.     دکتر ظریف، وزیر امور خارجه جمهوری اسلامی ایران : من فکر می کنم آنچه که برای همه مهم است که ان را بدانند این است که برجام یک توافق متوازن است و ایران بخش مربوط به تعهدات خود را اجرائی نموده و ما امیدواریم که با سخنانی که جان کری اظهار داشت و دیگر گامهائی که توسط آمریکا برداشته شده، ما شاهد اجرای جدی همه منافعی باشیم که ایران باید از برجام برخوردار شود و در این صورت است که ما می توانیم بگوئیم که این توافق راهی برای حل مشکلات بین المللی است. تحریمها و فشار مشکلات بین المللی را حل نمی کنند، اما مذاکره، گفتگو و دیالوگ راهی برای حل مشکلات بین المللی است.    من امیدوارم که اظهاراتی که امروز توسط جان کری وزیر امور خارجه آمریکا بیان شد، راه دشواری را باز نماید که به علت نگرانی بانک ها درباره رویکرد ایالات متحده درخصوص اجرایی شدن تعهدات براساس برنامه جامع اقدام مشترک بسته شده است. ما همچنان اختلافاتی با ایالات متحده خواهیم داشت. اختلافات ما بسیار جدی و در حیطه های مختلف هستند اما ما با هم و با گروه پنج بعلاوه یک تصمیم گرفته ایم که به این موضوع رسیدگی کنیم. ما می خواهیم نشان دهیم گروه پنج بعلاوه یک و ایران توانسته اند که مسئله بسیار دشوار و جدی را از طریق مذاکرات حل و فصل کنند. من معتقدم که ما باید گام های ضروری در این خصوص را برداریم و من امیدوارم که از طریق اقدام عملی جدی، مردم ایران بتوانند منافع ناشی از اجرایی شدن برنامه جامع اقدام مشترک را مشاهده کنند. ما می توانیم با وجود تاثیرات درازمدت این توافق خیلی مهم به جلو حرکت کنیم. توافقی که می تواند به جای فریبکاری، پایه های حل و فصل مسائل بین المللی را ایجاد کند.     جان کری، وزیر امور خارجه آمریکا : جناب وزیر خارجه (ظریف) به نکته ای اشاره کرد که برای شفاف کردن مسئله ای بود که تلاش می کنیم به آن بپردازیم. جناب وزیر خارجه درست می گوید. اختلافاتی وجود دارد و بدیهی است که برخی از آنها اختلافاتی جدی هستند و این مسائل باید موضوع بحث مذاکرات آینده باشند. اما درک این نکته مهم است که همه بدانند توافق، توافق است و لازم است این مسائل را از هم جدا کنیم حتی درحالیکه که تلاش می کنیم این اختلافها را حل و فصل کنیم. هیچ یک از سخنانی که گفته ام سبب نمی شود تعهد ایالات متحده برای کمک به حل و فصل این اختلافات کاهش یابد و مطمئنا ما به تلاش در جهت صلح و ثبات در منطقه ادامه خواهیم داد.    انتهای پیام ,
سرمربی رئال مادرید از عملکرد ایسکو و گرت بیل تمجید کرد.    به گزارش ایسنا و به نقل از آس، رئال مادرید در هفته سی و پنجم لالیگا سه بر دو رایووایکانو را شکست داد. بیل(دوبار) و لوکاس واسکس برای مادریدی ها گلزنی کردند. زین الدین زیدان پس از این پیروزی گفت: بازی خیلی سختی بود. 10 تا 15 دقیقه ابتدایی دچار مشکل شدیم. بازی را بد شروع کردیم اما خوب به پایان رساندیم. همیشه نمی توان خوب کار کرد. باید جنگید. رایو خیلی خوب کار کرد و من از نتیجه خوشحالم.    سرمربی رئال مادرید در ادامه اظهار کرد: جبران نتیجه مهم است. جبران نتیجه دو بر صفر آسان نیست. نشان دادیم که پس از دریافت گل نیز می توانیم به بازی برگردیم. آن ها صبور بودند و سپس نشان دادیم بازیکنانی داریم که توانایی گلزنی متفاوتی دارند. گاهی اوقات که شرایط خوب پیش نمی رود صبور بودن لازم است.    او درمورد آسیب دیدگی کریم بنزما گفت: باید دید به دیدار برابر منچسترسیتی می رسد یا نه. یک ضربه نبود. امیدوارم مشکل خاصی نداشته باشد و بتواند در بازی سه شنبه حضور داشته باشد.  سرمربی فرانسوی درباره بیل گفت: خیلی خوشحالم. او نیز به خاطر گلزنی متفاوتش خیلی خوشحال است. عالی کار کرد. از لحاظ جسمانی در وضعیت خوبی به سر می برد. علاوه بر گل در کارهای هجومی و دفاعی خیلی خوب کار کرد.    زیدان در رابطه با وضعیت کریستیانو رونالدو اظهار کرد: شرایط خوبی دارد. حتما با تیم سفر خواهد کرد.    زیدان از بازی ایسکو تمجید کرد و افزود: مانند همه بازیکنان در ابتدا دچار مشکل شد و کم کم در بازی خود را پیدا کرد. از توانایی او آگاهی داریم. در نیمه دوم نمایش خیلی خوبی از خود به اجرا گذاشت.    سرمربی مادرید درباره دیدار سه شنبه شب گفت: بازی آسانی وجود ندارد. می دانیم در ورزشگاه اتحاد کار آسانی نخواهیم داشت. بازی امروز پیش از دیدار حساس سه شنبه خیلی خوب بود. اکنون رقابت دیگری پیش رو داریم. بازی کاملا متفاوتی است. باید خود را خیلی خوب آماده کنیم.    انتهای پیام ,
شیاطین سرخ با برتری 2 بر یک برابر اورتون به فینال جام حذفی انگلیس راه یافتند تا فشار از روی فان خال تا حدودی برداشته شود.  به گزارش ایسنا، منچستریونایتد و اورتون در نیمه نهایی جام حذفی انگلیس برابر هم به میدان رفتند. این دیدار در ورزشگاه ویمبلی شهر لندن برگزار شد و با وجود بازی خوب اورتون در اوایل بازی این تیم به گل نرسید. هر چند یک بار روملو لوکاکو می توانست دروازه دخیا را باز کند که رونی توپ را از روی خط دروازه برگشت داد.  اورتون که روزهای تاریکی را با روبرتو مارتینز پشت سر می گذارد و لوییس فن خال نیز در پی پاک کردن لکه ای از عملکردهای تیره خود است، چاره ای جز برد در این دیدار و راه یابی به دیدار نهایی نداشت و به همین خاطر بازی مستقیم و زیبایی را به نمایش گذاشت.  در نهایت مروان فلینی موفق شد دروازه اورتون را باز کند. وی در دقیقه 34 به خوبی توانست دروازه اورتون را باز کند و نیمه نخست با برتری یک بر صفر منچستر به پایان برسد. روملو لوکاکو در دقیقه 57 ی ضربه پنالتی را از دست داد تا اورتون همچنان در حسرت برد باشد. روملو لوکاکو پشت توپ ایستاد و توپ را به سمت چپ خود شلیک کرد اما داوید ده خیا بار دیگر در نقش ناجی ظاهر شد و با مهار این ضربه پنالتی، امید را در اردوی شیاطین سرخ زنده نگه داشت. ولی در نهایت گل به خودی کریس اسمالینگ باعث شد تا بازی برابر شود.  در دقیقه 90 که نزد هواداران منچستریونایتد به دلیل زدن گلهای زیاد در زمان فرگوسن به فرگی تایم معروف است، آنتونی مارسیال به داد یونایتدها رسید و دروازه اورتون را باز کرد تا این دیدار با برتری 2 بر یک یونایتد به پایان برسد.  انتهای پیام ,
ترک گروژنی در نبود بازیکن ایرانی اش روبین کازان را شکست داد.    به گزارش ایسنا، ترک گروژنی در هفته بیست و پنجم لیگ یک روسیه با یک گل میزبانش روبین کازان را شکست داد.    تک گل این بازی در دقیقه 35 توسط ریبوس زده شد. میلاد محمدی در ترکیب اصلی حضور نداشت و از نیکمت شاهد پیروزی تیمش بود.    ترک گروژنی با 41 امتیاز در جایگاه ششم قرار دارد.    انتهای پیام ,
مدیرعامل بانک قوامین گفت: جهت تحقق اهداف کلان اقتصاد مقاومتی باید همه تلاشی دگرگونه و اثربخش داشته باشیم و ضمن استفاده از تمام ظرفیت‌های ممکن از کوچک‌ترین هدر رفت‌ها جلوگیری کنیم.   به گزارش سرویس بازار ایسنا، غلامحسن تقی نتاج مدیرعامل بانک قوامین در همایش سراسری کارکنان مدیریت شعب بانک قوامین استان مازندران ضمن مدبرانه خواندن شعار امسال که توسط مقام معظم رهبری اقتصاد مقاومتی اقدام و عمل نام نهاده شده، با بیان این مطلب گفت: استمرار زندگی اجتماعی و اقتصادی ما نیازمند تلاش فراوان، اقدام نافذ و عمل اثربخش بوده و این موضوعات لازمه تحقق اقتصاد پایدار شناخته می‌شوند.  مدیرعامل بانک قوامین افزود: دارایی‌های بانک قوامین به عنوان امانت در دستان ماست و باید به نحوی از آن صیانت کنیم که ذینفعان بانک متضرر نشوند.  در این سفر مدیرعامل بانک را روسای اداره کل حوزه مدیریت و اداره‌های منابع انسانی و اعتبارات و تسهیلات همراهی کردند.  انتهای پیام ,
معاون رییس‌جمهوری در امور زنان و خانواده عصر شنبه، با حضور در بیمارستان بهمن از خانم صدیقه حکمت همسر سرلشکر خلبان شهید عباس بابایی عیادت کرد.    به گزارش گروه دریافت خبر ایسنا، شهیندخت مولاوردی در این دیدار از صبر، استقامت و ایثار بانوان کشور بویژه خانواده های معظم شهدا در عرصه های مختلف انقلاب اسلامی بویژه در هشت سال دفاع مقدس قدردانی کرد.    معاون رییس جمهوری در امور زنان و خانواده، در این دیدار گرم و صمیمی که به طور سرزده انجام گرفت، برای این بانوی صبور آرزوی سلامتی و سرافرازی کرد.    همسر شهید بابایی ضمن ابراز خرسندی از عیادت معاون رییس جمهوری، از تلاش ها و فعالیت های معاونت رییس‌جمهوری در امور زنان و خانواده در جهت توسعه عدالت اجتماعی و ارتقا جایگاه زنان در کشور تقدیر کرد.    انتهای پیام   ,
فراخوان تجارب دوازدهمین کنفرانس بین‌المللی مدیریت پروژه فرصتی مناسب برای ارایه تجارب مدیران سازمان‌های پروژه محور است.  به گزارش سرویس بازار ایسنا، در فراخوان تجارب دوازدهمین کنفرانس بین‌المللی مدیریت پروژه ، مهلت ارسال تجارب تا 15 شهریورماه 95 و زمان اعلام نتایج یکم دی‌ماه 95 است.   محورهای تجارب محورهای تجارب نیز شامل مدیریت ادعاها و اختلافات (Claim & Dispute Management)، سیستم اطلاعات مدیریت پروژه (PMIS)، برآورد منابع و هزینه‌‏ها (Resource & Cost Estimating)، برنامه‌‏ریزی و کنترل زمان، هزینه و پیشرفت کار (Time Cost & Progress Planning &Control)، مدیریت پروژه (Project Management) و یکپارچه‌سازی سیستم مدیریت پروژه (Project Management System Integration) است.  مزایای حضور در فرآیند تدوین تجارب از مزایای حضور در فرآیند تدوین تجارب می‌توان به این موارد اشاره کرد: هر یک از نویسندگان تجربه برتر از 20 درصد تخفیف در ثبت‌نام، در صورت پذیرش در ارزیابی اولیه (پذیرش خلاصه تجربه برتر و ادامه روند داوری)، بهره‌مندی هر یک از نویسندگان تجربه برتر از 50 درصد تخفیف در ثبت‌نام، در صورت پذیرش به صورت پوستری در ارزیابی نهایی، حضور رایگان ارایه‌دهنده تجربه برتر در کنفرانس، در صورت پذیرش به صورت ارایه شفاهی در ارزیابی نهایی، بهره‌مندی سایر نویسندگان تجارب برتر پذیرفته‌شده به صورت ارایه شفاهی از 50 درصد تخفیف در ثبت‌نام، برگزاری چند مرحله کارگاه آموزشی برای موارد پذیرفته‌شده در ارزیابی اولیه، ارایه گواهینامه حضور در کارگاه آموزشی نحوه تدوین تجارب بر اساس ساعت حضور در کارگاه، ارایه گواهینامه پذیرش تجربه برتر (به صورت شفاهی یا پوستری) به نویسندگان، برای موارد پذیرفته شده در ارزیابی نهایی، ارایه گواهینامه به مدیرعامل سازمان اجراکننده تجربه برتر، در صورت پذیرش به صورت ارایه شفاهی، انتخاب تجارب برتر در کنفرانس بر اساس نظر داوران و شرکت‌کنندگان، اهدای لوح تقدیر به ارایه‌دهنده تجارب برتر برگزیده در اختتامیه کنفرانس و اهدای تندیس به نفر اول برگزیده تجربه برتر در اختتامیه کنفرانس. کنفرانس بین‌المللی مدیریت پروژه توسط گروه پژوهشی صنعتی آریانا برگزار می‌شود.  انتهای پیام ,
صبح امروز وزیر امور خارجه نیوزیلند، در جریان سفر دو روزه خود به تهران با محمد جواد ظریف وزیر خارجه کشورمان دیدار کرد.    به گزارش خبرگزاری دانشجویان ایران (ایسنا)، این دو دیپلمات ایرانی و نیوزلندی در ساختمان شماره یک وزارت خارجه با یکدیگر رایزنی و گفت‌وگو کرده و سپس در جمع خبرنگاران به تشریح نتایج مذاکرات خود خواهند پرداخت.    سفر وزیر امور خارجه نیوزلند به تهران در راستای تقویت روابط اقتصادی و سیاسی بین دو کشور انجام می‌شود.    طبق آنچه که رادیو نیوزلند اعلام کرده است مورای مک‌کالی‌ در جریان این سفر با چند وزیر دیگر ایرانی نیز دیدار و گفت‌وگو خواهد داشت.    مورای مک‌کالی‌، خود نیز در مورد این سفر به رادیو نیوزلند، گفته است: در جریان این سفر با مقامات ایرانی در مورد مسائل امنیتی منطقه خاورمیانه و نیز روابط تجاری و اقتصادی میان دو کشور گفت‌وگو خواهیم کرد.    او هم‌چنین از تلاش جهت برگزاری دوباره گفت‌وگوهای رسمی میان ایران و نیوزلند یا همان کمیسیون همکاری‌های سیاسی و اقتصادی بین دو کشور خبر داده است.    وزیر امور خارجه نیوزلند قرار است یک توافق‌نامه با ایران در حوزه کشاورزی امضاء کند تا از تجارت و مبادلات میان کشاورزان و تولیدکنندگان دو کشور حمایت شود.    وزیر امور خارجه ایران اواخر اسفند سال گذشته در ولینگتون با مقامات این کشور برای توسعه مناسبات رایزنی کرد و مورای مک‌کالی نیز تیر سال گذشته از تهران دیدار و با مقام‌های ایران گفت‌وگو کرد.    پیش از این، سفیر جمهوری اسلامی ایران در نیوزلند، اعلام کرده بود که قرار است علاوه بر سفر وزیرخارجه نیوزلند به تهران، در آینده نزدیک وزیر تجارت این کشور به همراه یک هیات بازرگانی به ایران بیاید.    نیوزیلند به طور رسمی تحریم‌های خود علیه ایران را از بهمن ماه سال گذشته لغو کرد و مسیر تجارت دو کشور هموار شد.  انتهای پیام   ,
حسن روحانی، رئیس‌جمهور، قانون بودجه سال 1395 کل کشور را برای اجرا به سازمان مدیریت و برنامه ریزی کشور ابلاغ کرد.    به گروه دریافت خبر خبرگزاری دانشجویان ایران(ایسنا) این قانون در جلسه علنی روز دوشنبه مورخ 27 اردیبهشت ماه 1395 مجلس شورای اسلامی تصویب و در تاریخ 29 اردیبهشت 1395 به تأیید شورای نگهبان رسیده است.        برای مشاهده متن قانون بودجه سال 1395 کل کشور، اینجا را کلیک کنید.   ,
وکیل مدافع بابک زنجانی از ارسال پرونده موکل خود برای فرجام‌خواهی به دیوان عالی کشور خبر داد.    رسول کوهپایه‌زاده در گفت‌وگو با خبرنگار حقوقی خبرگزاری دانشجویان ایران (ایسنا)، اظهار کرد: بعد از اینکه ما لایحه فرجام‌خواهی و اعتراض‌مان را به شعبه 15 دادگاه انقلاب تقدیم کردیم و همچنین پس از اینکه لوایح تجدیدنظر فرجام خواهی وکلای دو متهم دیگر نیز دریافت شد، دادگاه انقلاب پرونده را به دیوان عالی کشور ارسال کرد.    وی ادامه داد: البته در حال حاضر دیوان عالی کشور پرونده را وصول و تعیین شعبه نکرده است.    وکیل مدافع بابک زنجانی در رابطه با زمان تعیین شعبه در دیوان عالی کشور، گفت: بازه زمانی خاصی برای تعیین شعبه در دیوان عالی کشور وجود ندارد. در هر صورت این پرونده از حجم و حساسیت بالایی برخوردار است و بازه زمانی که برای تعیین شعبه خواهد داشت امری طبیعی است.    انتهای پیام     ,
بانک مرکزی روسیه برای تحقق تحریم‌های شورای امنیت سازمان ملل اقدام به تحریم اقتصادی و توقف نقل و انتقال مالی علیه کره شمالی کرده است.  به گزارش خبرگزاری دانشجویان ایران (ایسنا)، به نقل از خبرگزاری یونایتدپرس، این اقدام از سوی دولت روسیه پس از آن صورت گرفت که اتحادیه اروپا اعلام کرد تحریم‌های بیشتری را علیه کره شمالی و مقام‌های ارشد این کشور اعمال کرده است.  این تحریم‌های جدید از سوی دولت مسکو به این معناست که تمامی بانک‌های روسیه دیگر اجازه فعالیت اقتصادی با کره شمالی ندارند.  برخی از حساب‌های بانکی مقام‌های کره شمالی در روسیه می توانند باز بمانند اما تنها با اجازه سازمان ملل امکان پذیر است.  براساس حکم ولادیمیر پوتین، رییس جمهوری روسیه، امور بانکی و مالی کره شمالی در روسیه متوقف شده و نقل و انتقال مالی با این کشور نیز غیرقانونی خواهد بود.  ماریا زاخاروا، سخنگوی وزارت امور خارجه روسیه نیز این دستور از سوی دولت مسکو را تایید کرد و علت آن را تحریم‌های اخیر از سوی سازمان ملل و اتحادیه اروپا دانست.  این تحریم‌ها می تواند به صورت مستقیم بر خزانه کره شمالی اثر بگذارد. رسانه های کره جنوبی نیز گزارش دادند که کیم جونگ اون، رهبر کره شمالی می تواند میلیون ها دلار در روسیه داشته باشد که برای خرید و سرمایه گذاری در تجارت لجستیک مورد استفاده قرار گیرد. این روند همچنین می تواند بر سرمایه گذاری روسیه در کره شمالی نیز اثر بگذارد.  انتهای پیام   ,
صبح روز شنبه با حضور معاون اول رییس‌جمهور در مرکز رشد واحدهای فناوری فرآورده‌های دارویی، واحدهای تولیدی مواد اولیه داروهای پپتیدی افتتاح شد.    به گزارش خبرنگار خبرگزاری دانشجویان ایران(ایسنا) در این مراسم حسین هاشمی وزیر بهداشت و دیناروند رییس سازمان غذا و دارو اسحاق جهانگیری را همراهی می‌کردند.    داروهای پپتیدی برای درمان بیماری‌های ام اس، انواع سرطان و دیابت کاربرد دارد.    انتهای پیام ,
رییس انجمن حمایت از کشاورزان شهرستان اصفهان گفت: آب رودخانه زاینده رود از 8 خرداد از سد زاینده رود بسته می‌شود و پس از دو روز راه آبه، در غروب دهم خرداد، به روی کشاورزان شرق استان نیز بسته خواهد شد.    محمدرضایی در گفت وگو با خبرنگار خبرگزاری دانشجویان ایران (ایسنا)، منطقه اصفهان، با بیان اینکه قرار بود آب زاینده‌رود از دوم خرداد بسته شود، افزود: طی جلسه‌ای که هیئت مدیره نظام صنفی اصفهان با وزیر نیرو و مسئولان استان در23 فروردین سال جاری برگزار کردند، طی بند آخر مصوبه قرار بر این شد که اگر بارندگی معنی داری در سرشاخه‌های زاینده رود داشته باشیم و بیش از پیش بینی‌ها باشد، آب زاینده رود برای مصرف کشاورزان شرق، بیشتر از موعد جریان داشته باشد.    این عضو هیئت مدیره نظام صنفی کشاورزان شهرستان اصفهان ادامه داد: خوشبختانه بارندگی در سرشاخه‌های زاینده رود در چهارمحال و بختیاری 140 میلیمتر بیش از پیش بینی‌ها اتفاق افتاد و با هماهنگی مدیریت حوضه آبریز زاینده رود و مدیریت آب منطقه‌ای استان و فرماندار و استاندار اصفهان قرار شد که شش روز دیگر جریان آب زاینده رود ادامه داشته باشد.    محمدرضایی با بیان اینکه اگر جریان آب چند روز پس از هشتم خرداد نیز ادامه می‌یافت، خیلی مفیدتر بود، خاطرنشان کرد: در صورتی قطع آب در هشتم خرداد، ممکن است میزان حجم برداشت محصولات کشاورزانی که به دلیل دوره‌ای بودن آب آن‌ها از این روز به بعد آبی نصیبشان نمی‌شود، کاهش یابد، اما دیگر آبی بیش از این میزان وجود ندارد و کشاورزان چاره‌ای جز برداشت همین میزان محصول را ندارند.    وی با اشاره به آب سهم محیط زیست که قرار بود همواره در زاینده رود جاری باشد، گفت: فکر می‌کنم با این میزان بارندگی، رودخانه به طور کامل خشک خواهد شد.  ‌  انتهای پیام ,
فروردین ماه امسال تولید 9 مدل خودروی سنگین در خودروسازان داخلی به صفر رسید.    به گزارش خبرنگار ایسنا، در این مدت تولید کشنده M2642FTR شرکت ارس خودرو دیزل با کاهش صد درصدی از 60 دستگاه در فروردین 1394 به صفر رسید.    فروردین امسال تولید کامیون کمپرسی بنز LK2624 شرکت ایران خودرو دیزل با کاهش صد درصدی از شش دستگاه در فروردین 1394 به صفر رسید.    در این مدت تولید کامیون باری بنز L1924 شرکت ایران خودرو دیزل با کاهش صد درصدی از 45 دستگاه در فروردین 1394 به صفر رسید.    فروردین امسال تولید کامیون کشنده فراز شرکت ایران خودرو دیزل با کاهش صد درصدی از 23 دستگاه در فروردین 1394 به صفر رسید.    در این مدت تولید کامیونت فوتون 6T-AUMARK شرکت سایپا دیزل با کاهش صد درصدی از 112 دستگاه در فروردین 1394 به صفر رسید.    فروردین امسال تولید کامیون کاویان K119 شرکت کاریزان خودرو ساوه با کاهش صد درصدی از 162 دستگاه در فروردین 1394 به صفر رسید.    در این مدت تولید کامیونت کاویان K375 شرکت کاریزان خودرو ساوه با کاهش صد درصدی از 10 دستگاه در فروردین 1394 به صفر رسید.    فروردین امسال تولید کامیون کشنده ماز 544018 شرکت آذهایتکس با کاهش صد درصدی از پنج دستگاه در فروردین 1394 به صفر رسید.    در این مدت تولید کشنده اسکانیا G400 شرکت ماموت دیزل با کاهش صد درصدی از 53 دستگاه در فروردین 1394 به صفر رسید.    انتهای پیام   ,
خانم  امفکتو معاون وزیر روابط و همکاری‌های بین المللی آفریقای جنوبی، که در آستانه سفر رئیس جمهور این کشور به جمهوری اسلامی ایران سفر کرده است روز شنبه با حسین امیر عبداللهیان معاون عربی و آفریقای وزارت امور خارجه کشورمان ملاقات و درخصوص راه‌های توسعه مناسبات بین دو کشور گفت‌وگو کرد.    به گزارش خبرگزاری دانشجویان ایران (ایسنا)، امفکتو در این ملاقات، اقدامات انجام شده در چارچوب کمیته سیاسی و همچنین کمیسیون عالی مشترک بین دو کشور و مبادله هیات‌های عالی رتبه بین تهران و پرتوریا ظرف دو سال اخیر را باعث شکوفایی روابط بین دو کشور و زمینه‌ساز سفر جاکوب زوما رئیس جمهور آفریقای جنوبی به کشورمان عنوان کرد.    وی در ادامه از مواضع جمهوری اسلامی ایران در زمینه حل و فصل موضوع هسته‌ای به عنوان یکی از پیچیده‌ترین مسائل بین المللی از طریق گفت‌وگو تمجید کرد.    این دیپلمات افریقای جنوبی همچنین مواضع کشورمان در ارتباط با مسایل مربوط به سوریه و یمن را مورد حمایت قرار داد و بر حل سیاسی بحران سوریه و یمن تاکید کرد.    در این دیدارحسین امیر عبداللهیان نیز ضمن ابراز خرسندی از روند رو به رشد روابط بین دو کشور، سفر جاکوب زوما رئیس جمهور آفریقای جنوبی به کشورمان را بسیار مهم دانست و اظهار امیدواری کرد که این سفر دستاوردهای خوبی در جهت تامین هر چه بیشتر منافع دو ملت داشته باشد.    معاون وزیر امور خارجه و خانم امفکتو آخرین تحولات غرب آسیا و آفریقا را مورد مشورت قرار دادند و بر تلاش جمهوری اسلامی ایران و آفریقای جنوبی برای حل و فصل مشکلات منطقه از طریق راه حل‌های سیاسی تاکید کردند.       افریقا       انتهای پیام         ,
مطالعات امکان‌سنجی فنی و اقتصادی طرح احداث کارخانه تولید پترولیوم کک ایران به شرکت فرانسوی اَکسِنس واگذار شد.  به گزارش سرویس بازار ایسنا، قرارداد مربوط به این طرح بین سازمان توسعه و نوسازی معادن و صنایع معدنی ایران و شرکت فرانسوی اَکسِنس (Axens) در تهران امضا شد.  این قرارداد را مهدی کرباسیان رییس هیات عامل ایمیدرو و فرانسیس ناتی ول (Francis Nativel) معاون اجرایی این شرکت فرانسوی امضا کردند.  شرکت اَکسِنس از شرکت‌های تابعه آی اف پی ایی اِن (IFPEN) فرانسه، یکی از معتبرترین شرکت‌های بین‌المللی و ارایه‌دهنده مهندسی (لایسنسور) فناوری‌های پیشرفته در زمینه فرایندهای پالایشگاهی، پتروشیمی‌، کاتالیزورها، مواد جاذب و سوخت‌های جایگزین و همچنین خدمات مشاوره‌ تخصصی از جمله مهندسی پایه و تفصیلی و انجام مطالعات امکان‌سنجی فنی و اقتصادی به منظور بهینه‌سازی عملکرد واحدهای پالایش است.  براساس قرارداد امضا شده، شرکت فرانسوی موظف است طی مدت چهارماه نسبت به انجام مطالعات امکان‌سنجی فنی و اقتصادی قابل قبول توسط بانک‌های خارجی برای طرح احداث کارخانه تولید پترولیوم کک اقدام کند. در نظراست که پس از انجام مطالعات امکان‌سنجی طرح، فراخوان بین‌المللی احداث کارخانه برگزار شود.  طرح تولید پترولیوم کک که برای نخستین بار در کشور اجرا می‌شود یکی از طرح‌های توسعه‌ای ایمیدرو است که با هدف تأمین بخش مهمی از نیاز صنایع تولید آلومینیوم کشور تعریف شده و درآن ماده اولیه (ته‌مانده برج تقطیر در خلاء پالایشگاهی) به مواد پر ارزشی نظیر پترولیوم کک و محصولات مایع (نفتای سبک و سنگین، گازوئیل سبک و سنگین، LPG) تبدیل می‌شود. پایلوت اصلی این طرح به منظور تست فناوری در شهریور ماه سال 1394 راه‌اندازی شد.  طرح احداث کارخانه تولید پترولیوم کک در منطقه آزاد اروند واقع در استان خوزستان اجرا می‌شود.  انتهای پیام ,
با انتشار یک ویدئو در فضای مجازی بخش دیگری از همکاری ترکیه با تروریست‌های داعش برای غارت و انتقال اشیای تاریخی و باستانی عراق به خارج از این کشور فاش شد.    به گزارش خبرگزاری دانشجویان ایران (ایسنا)، خبرگزاری اسپوتنیک با انتشار این ویدئو گزارش داد، داعش برای سرقت و قاچاق آثار گرانبها و سپس انتقال آن به ترکیه در منطقه باستانی تپه التوبه در موصل حفاری می‌کنند.      به گزارش پایگاه خبری شبکه العالم، اسپوتنیک گزارش داد که این ویدئو را از منبعی عراقی در داخل موصل به دست آورده که نشان می‌دهد چگونه گروه تروریستی داعش در زیر تپه التوبه کنار دیوار باستانی معروف نینوا به منظور استخراج و قاچاق آثار باستانی تونل حفر می‌کند.    این منبع که خواست نامش فاش نشود، گفت: عناصر داعش هر روز از طریق این حفره به غارت آثار تپه باستانی می پردازند. تمام آثار، متنوع و گرانبها هستند، دارای خط میخی قدیمی و برخی دیگر آشوری هستند و به دوران پادشاهانی همچون سرجون دوم و سنحاریب و نمرود بازمی‌گردند. عمر آنها هزاران سال تخمین زده شده و متعلق به قرن هفتم قبل از میلاد هستند.    در همین حال، عامر عبدالله الجمیلی، استاد دانشکده آثار باستانی در دانشگاه موصل در گفت‌وگو با خبرگزاری اسپوتنیک گفت: داعش آثار باستانی را از نینوا غارت و از طریق ترکیه به خارج از کشور قاچاق می‌کند. تاکنون حدود 25 اثر باستانی به اسرائیل منتقل شده و برخی دیگر در مزایده‌ها در اروپا به فروش رفتند.    انتهای پیام ,
معاون اول رییس جمهور، دستبرد اخیر آمریکایی ها به منابع بانکی ایران را بر اثر بی تدبیری دولت گذشته دانست.    به گزارش ایسنا، اسحاق جهانگیری، معاون اول رییس جمهور در صفحه اینستاگرام خود نوشت: این روزها مخالفان حرفه ای دولت تلاش می کنند تا دستبرد اخیر آمریکایی ها به منابع بانکی ایران به بهانه واهی و حمایت ایران از تروریسم را به برجام و سوء مدیریت و دولت تدبیر و امید نسبت دهند، حال آن که متاسفانه زمینه این دستبرد و مصادره را بی تدبیری دولت گذشته با خرید اوراق آمریکایی و قراردادن آن نزد بانک های اروپایی فراهم کرده است. البته همانطوری که در نشست مدیران عامل بانکهای دولتی و خصوصی تاکید کردم، دولت از تمام توان و ابزارهای لازم برای پس گرفتن دارایی های ملت ایران استفاده خواهد کرد.    انتهای پیام ,
تولید فولاد خام ایران در سه ماهه نخست سال 2016 با 2.2 درصد افزایش نسبت به مدت مشابه سال گذشته به 4.2 میلیون تن رسید.  به گزارش سرویس بازار ایسنا، ایمیدرو بر اساس گزارش انجمن جهانی فولاد (WSA) از تولید فولادخام جهان در سه ماهه نخست سال 2016 اعلام کرد: طی این مدت تولید فولاد خام ایران با 2.2 درصد افزایش نسبت به مدت مشابه سال گذشته به 4.2 میلیون تن رسید.  همچنین تولید فولاد خام ایران در مارس 2016 نسبت به مدت مشابه سال گذشته با 10.6 درصد افزایش به 1.4 میلیون تن رسید.  انجمن جهانی فولاد میزان تولید فولاد خام را در 66 کشور تولیدکننده فولاد جهان 385.7 میلیون تن اعلام کرد که نسبت به مدت مشابه سال گذشته 3.6 درصد کاهش یافته است.  چین و کره‌جنوبی با 3.2 و 4.3 درصد کاهش نسبت به مدت مشابه سال گذشته به ترتیب 192 میلیون و 16.2 میلیون تن فولاد خام تولید کرده‌اند. در این مدت هند 22.9 میلیون تن فولاد تولید کرد که نسبت به مدت مشابه سال گذشته با 1.8 درصد افزایش مواجه شد.  همچنین در سه ماهه نخست سال 2016، آسیا و اتحادیه اروپا با تولید 263.6 میلیون و 40.9 میلیون تن فولاد خام نسبت به مدت مشابه سال گذشته به ترتیب 3.1 و 7 درصد کاهش یافته است.طی این مدت امریکای شمالی با 1.1 درصد کاهش نسبت به مدت مشابه سال گذشته 27.5 میلیون تن فولاد خام تولید کرده است.  همچنین تولید فولاد خام روسیه نیز با 5.2 درصد کاهش نسبت به مدت مشابه سال گذشته به 17.2 میلیون تن رسید.  تولید فولاد خام ژاپن و برزیل نیز طی مدت مذکور به 25.8 میلیون و 7.4 میلیون تن رسید که نسبت به مدت مشابه سال گذشته به ترتیب 3.6 و 12.3 درصد کاهش یافته است.  بر اساس این گزارش تولید فولاد خام 66 کشور تولیدکننده فولاد در مارس 2016 با 0.5 درصد کاهش نسبت به مدت مشابه سال گذشته به 137 میلیون تن رسید.  تولید فولادخام چین و هند در ماه مارس با 2.9 و 3.4 افزایش نسبت به مدت مشابه سال گذشته به ترتیب به 70.7 میلیون و 8.1 میلیون تن رسید.  انتهای پیام ,
دکتر حسن روحانی، رئیس جمهوری، قانون معاهده انتقال محکومان به حبس میان دولت جمهوری اسلامی ایران و دولت جمهوری خلق چین را برای اجرا ابلاغ کرد.    به گزارش گروه دریافت خبر خبرگزاری دانشجویان ایران (ایسنا)، این قانون در جلسه علنی روز یکشنبه مورخ یازدهم بهمن ماه یکهزار و سیصد و نود و چهار مجلس شورای اسلامی تصویب و در تاریخ 8/ 12/ 1394 از سوی مجمع تشخیص مصلحت نظام، موافق با مصلحت نظام تشخیص داده شد.  متن این قانون به شرح زیر است:    قانون معاهده انتقال محکومان به حبس میان دولت جمهوری اسلامی ایران و دولت جمهوری خلق چین    ماده‌واحده معاهده انتقال محکومان به حبس میان دولت جمهوری اسلامی ایران و دولت جمهوری خلق چین مشتمل بر یک مقدمه و بیست ماده به شرح پیوست تصویب و اجازه مبادله اسناد آن داده می‌شود.  تبصره رعایت اصول یکصد و سی‌ و نهم (139) و هفتاد و هفتم (77) قانون اساسی جمهوری اسلامی ایران در اجرای مواد (19) و (20) این معاهده الزامی است.  بسم الله الرحمن الرحیم  معاهده انتقال محکومان به حبس میان دولت جمهوری اسلامی ایران و دولت جمهوری خلق چین  جمهوری اسلامی ایران و جمهوری خلق چین که از این پس طرفها نامیده می‌شوند؛ بر اساس احترام متقابل نسبت به حاکمیت، ‌برابری و منافع مشترک؛ با علاقه به تقویت همکاری های قضائی در موضوعات کیفری میان دو کشور و با قصد تمهید گذراندن دوران حبس محکومان در کشور محل تابعیت خود برای تسهیل بازپروری اجتماعی آنها به قرار زیر توافق نمودند:  ماده 1 تعاریف  از نظر این معاهده:  الف) طرف منتقل‌کننده به معنای طرفی است که محکوم را ممکن است به خارج از قلمرو خود منتقل کند یا منتقل کرده است.  ب) طرف پذیرنده به معنای طرفی است که محکوم را ممکن است به داخل قلمرو خود بپذیرد یا پذیرفته است.  پ) محکوم به معنای فردی است که توسط دادگاهی، در طرف منتقل‌کننده به حبس محکوم گردیده است.  ماده 2 مقررات کلی  هر طرف می تواند طبق مفاد این معاهده، محکوم را به طرف دیگر منتقل نماید تا حکمی که توسط طرف منتقل کننده علیه وی صادر گردیده است، در قلمرو طرف پذیرنده اجراء گردد.  ماده 3 مراجع مرکزی  1 به منظور اجرای این معاهده، طرفها از طریق مراجع مرکزی که بدین منظور تعیین شده اند با یکدیگر در ارتباط خواهند بود.  2 مرجع مرکزی موضوع بند 1 این ماده، برای جمهوری اسلامی ایران، وزارت دادگستری و برای جمهوری خلق چین، وزارت دادگستری خواهد بود.  3 چنانچه هر یک از طرفها، مرجع مرکزی خود را تغییر دهد، موضوع را از طریق مجاری دیپلماتیک و به‌صورت مکتوب به طرف دیگر اطلاع خواهد داد.  ماده 4 شرایط انتقال  1 محکوم تنها زمانی می تواند منتقل شود که:  الف) محکوم تبعه طرف پذیرنده باشد؛  ب) عملی که بر اساس آن، حکم علیه محکوم صادر گردیده است و به موجب قوانین طرف پذیرنده نیز جرم انگاری شده باشد؛  پ) حکم صادر شده علیه محکوم، بدون نیاز به هیچ پژوهش‌خواهی دیگری، نافذ باشد؛‌  ت) در زمان دریافت درخواست انتقال، حداقل یکسال از محکومیت محکوم باقیمانده باشد؛  ث) محکوم، یا چنانچه هر یک از طرفها با توجه به سن یا شرایط جسمانی یا روانی محکوم لازم بداند، نماینده قانونی وی، به صورت مکتوب رضایت خود را نسبت به انتقال اعلام نموده باشد؛‌  ج) هر دو طرف موافق انتقال باشند.  2 در موارد استثنایی طرفها می توانند حتی اگر دوران محکومیت باقیمانده محکوم، کمتر از میزان تعیین شده در جزء ت بند‌ 1 این ماده باشد، با انتقال موافقت نمایند.  ماده 5 تصمیم به انتقال  1 چنانچه یک طرف، انتقال را مختل‌کننده حاکمیت، امنیت یا نظم عمومی یا مغایر با اصول اساسی قوانین داخلی خود تشخیص دهد، می تواند از انتقال محکوم خودداری کند.  2 هر طرف می تواند به صلاحدید خود و به دلایلی غیر از موارد ذکر شده در بند‌ 1 این ماده، با انتقال درخواست شده توسط طرف دیگر موافقت بنماید یا ننماید.  ماده 6 درخواست‌ها و پاسخها  1 محکوم می تواند بر اساس این معاهده به هر یک از طرفها درخواست انتقال دهد. طرفی که محکوم از آن درخواست انتقال نموده است باید طرف دیگر را به صورت مکتوب از درخواست آگاه نماید.  2 درخواست انتقال می تواند توسط هر یک از طرفها انجام گیرد. طرف درخواست شونده بدون درنگ طرف درخواست‌کننده را از تصمیم خود مبنی بر موافقت یا مخالفت با درخواست انتقال آگاه خواهد نمود.  3 درخواست های انتقال و پاسخهای به آنها به صورت مکتوب تنظیم و از طریق مجاری پیش‌بینی شده در بند‌ 1 ماده (3) این معاهده ارسال خواهند شد.  ماده 7 اسناد مورد نیاز  1 در صورت درخواست انتقال، طرف منتقل‌کننده اسناد یا بیانیه های زیر را در اختیار طرف پذیرنده قرار خواهد داد، مگر اینکه طرف درخواست شونده قبلاً مشخص کرده باشد که با درخواست انتقال مخالفت خواهد کرد:  الف) اطلاعات و اسناد هویتی مؤید تابعیت محکوم (در صورت وجود)؛  ب) تصویر تصدیق شده حکم، از جمله مفاد مرتبط قانونی و حقایقی که براساس آنها، حکم صادر گردیده است؛  پ) بیانیه ای مبنی بر طبقه مجازات، دوره مجازات و تاریخ شروع محاسبه دوره مجازات؛  ت) بیانیه ای مبنی بر شرح رفتار فرد در طول گذراندن دوره محکومیت، دوره زمانی‌که تا آن زمان از محکومیت سپری شده است، مدت باقیمانده محکومیت و نیز مدت زمانی‌که در بازداشت موقت سپری شده است، هر تخفیفی در حکم و عوامل دیگری که مرتبط با اجرای حکم باشد؛  ث) بیانیه مکتوب رضایت نسبت به انتقال موضوع جزء ث بند 1 ماده (4) این معاهده؛ و  ج) بیانیه ای مبنی بر شرایط جسمی و روانی محکوم  2 طرف پذیرنده، اسناد یا بیانیه های زیر را در اختیار طرف منتقل‌کننده قرار خواهد داد:  الف) اسنادی که تأیید می نماید محکوم، تبعه طرف پذیرنده است؛  ب) مفاد مربوط قوانین طرف پذیرنده که مشخص می نماید فعلی که بر مبنای آن علیه محکوم حکم صادر گردیده است، نیز جرم محسوب می شود.  پ) اطلاعاتی در مورد تشریفات طرف پذیرنده به موجب قانون داخلی خود به منظور اجرای حکم صادر شده توسط طرف منتقل‌کننده  ماده 8 اعلام به محکوم  1 هر طرف در قلمرو خود به محکومی که این معاهده نسبت به وی قابل اجراء است اطلاع خواهد داد که می تواند طبق مفاد این معاهده منتقل گردد.  2 هر طرف به صورت مکتوب، محکوم ذی ربط در قلمرو خود را از اقدامات اتخاذ شده یا تصمیم های گرفته شده توسط طرف منتقل‌کننده یا طرف پذیرنده در مورد درخواست های انتقال طبق مواد (5) و (6) این معاهده آگاه خواهد نمود.  ماده 9 رضایت محکوم و تأیید آن  1 طرف منتقل‌کننده اطمینان حاصل خواهد نمود که محکوم یا نماینده قانونی وی به‌صورت داوطلبانه و با آگاهی کامل از پیامدهای قانونی انتقال، رضایت می دهد و این آگاهی را در اعلامیه ای که رضایت به انتقال را مشخص می‌نماید، تأیید می کند.  2 در صورت درخواست طرف پذیرنده، طرف منتقل‌کننده، این فرصت را برای طرف پذیرنده فراهم خواهد نمود تا از طریق مقام تعیین شده، تأیید کند که محکوم، رضایت خود را طبق شرایط تعیین شده در بند فوق اعلام نموده است.  ماده 10 تحویل محکوم  طرفها در صورت حصول توافق نسبت به انتقال، با مشورت از طریق مجاری پیش‌بینی شده در بند 1 ماده (3) این معاهده، زمان، مکان و روش انتقال را تعیین خواهند نمود.  ماده11 اجرای مستمر حکم  1 طرف پذیرنده پس از دریافت محکوم، اجرای حکم را طبق ماهیت و مدت محکومیت تعیین شده توسط طرف منتقل‌کننده ادامه خواهد داد.  2 اگر حکم به گونه ای‌که توسط طرف منتقل‌کننده تعیین شده است به لحاظ ماهیت یا دوره، منطبق با قوانین داخلی طرف پذیرنده نباشد، طرف پذیرنده می تواند حکم را به‌گونه ای‌که حکم در قوانین داخلی آن، برای جرم مشابه تعریف‌گردیده است، تطبیق نماید. در زمان تطبیق حکم:  الف) طرف پذیرنده ملتزم به حقایق احراز شده در حکم صادره توسط طرف منتقل‌کننده خواهد بود. طرف پذیرنده مجازات محرومیت از آزادی را به مجازات مالی تغییر نخواهد داد.  ب) حکم تطبیقی تا حد امکان طبق حکم صادر شده توسط طرف منتقل‌کننده خواهد بود.  پ) حکم تطبیقی از لحاظ ماهیت یا دوره، شدیدتر از حکم صادره توسط طرف منتقل‌کننده نخواهد بود و از حداکثر دوره مجازات قابل اجراء در خصوص جرم مشابهی که در قوانین طرف پذیرنده تجویز گردیده است، بیشتر نخواهد بود.  ت) حکم تطبیقی مقید به حداقل دوره مجازات قابل اجراء برای جرم مشابه تجویز شده در قانون طرف پذیرنده نخواهد بود.  ث) دوره زمانی که محکوم به موجب مجازات حبس در طرف منتقل‌کننده گذرانده است، کسر خواهد شد.  3 قوانین و رویه های کشور پذیرنده از جمله موارد پیش‌بینی شده برای تخفیف و بخشودگی حکم، ناظر بر اجرای مستمر حکم پس از انتقال و اقدامات دیگری خواهد بود که در طول اجرای حکم اتخاذ شده است.  ماده 12 حفظ صلاحیت  1 طرف منتقل‌کننده، صلاحیت اصلاح یا لغو محکومیت ها و احکام صادره توسط دادگاههای خود را حفظ خواهد کرد.  2 طرف پذیرنده به محض آگاهی از هرگونه تصمیم طرف منتقل‌کننده طبق این ماده که منجر به اصلاح یا لغو محکومیت یا مجازات صادر شده توسط دادگاههای آن می شود، حکم مذکور را اصلاح یا اجرای آن را متوقف خواهد کرد.  ماده 13 عفو  هر طرف می تواند طبق قوانین داخلی خود، محکوم منتقل شده را مورد عفو قرار دهد و بدون درنگ طرف دیگر را از طریق مجرای پیش‌بینی شده در بند 1 ماده (3) این معاهده از این تصمیم آگاه خواهد کرد.  ماده 14 اطلاعات راجع به اجرای حکم  طرف پذیرنده، اطلاعات راجع به اجرای حکم را در موارد زیر در اختیار طرف منتقل‌کننده قرار خواهد داد:  الف) اگر اجرای حکم کامل شده باشد؛  ب) اگر محکوم از حبس گریخته باشد یا پیش از کامل شدن اجرای مجازات، فوت شده باشد؛  پ) اگر طرف منتقل‌کننده بیانیه ویژه ای را درخواست نماید.  ماده 15 عبور محکومان  چنانچه هر یک از طرفها، محکومی را از خارج از قلمروی خود یا به خارج از آن منتقل نماید، طرف دیگر با رعایت قوانین داخلی خود در تسهیل عبور محکوم مزبور از قلمروی خود همکاری خواهد کرد. طرفی که در نظر دارد چنین انتقالی را انجام دهد، جز در مواردی که انتقال از طریق هوایی و بدون فرود در سرزمین طرف دیگر است، از قبل اعلامیه ای را در مورد انتقال مزبور به طرف دیگر خواهد داد.  ماده 16 زبان مکاتبه  از نظر این معاهده، هر طرف با زبان رسمی خود مکاتبه خواهد نمود و ترجمه ای را به زبان رسمی طرف دیگر یا انگلیسی ارائه خواهد کرد.  ماده 17 معافیت از تأیید اسناد  از نظر این معاهده هر سندی که توسط مقامهای صلاحیتدار طرفها صادر و از طریق مجرای پیش‌بینی شده در بند 1 ماده (3) این معاهده مبادله شده باشد، چنانچه توسط مقام صلاحیتدار یک طرف امضاء یا مهر شده باشد، می تواند بدون نیاز به هر نوع تأیید، در قلمرو طرف دیگر مورد استفاده قرار گیرد.  ماده 18 هزینه‌ها  1 طرف پذیرنده هزینه های زیر را تقبل خواهد نمود:  الف) انتقال محکوم، به‌استثنای هزینه هایی که صرفاً در قلمرو طرف منتقل‌کننده انجام شده باشد؛  ب) اجرای مستمر حکم پس از انتقال  2 طرف پذیرنده می تواند همه یا بخشی از هزینه ها را از محکوم مطالبه کند.  ماده 19 حل و فصل اختلاف‌ها  هر اختلاف ناشی از تفسیر، اعمال یا اجرای این معاهده، چنانچه مراجع مرکزی، خود نتوانند به توافقی دست یابند، از مجاری دیپلماتیک حل و فصل خواهد گردید.  ماده 20 لازم‌الاجراء شدن، اصلاح و فسخ  1 این معاهده منوط تصویب است. اسناد تصویب در پکن مبادله خواهد شد. این معاهده در سی اُمین روز پس از تاریخ تبادل اسناد تصویب، لازم‌الاجراء خواهد شد.  2 این معاهده می تواند در هر زمانی با توافق کتبی طرفها اصلاح شود. اصلاحیه مزبور به موجب بند 1 این ماده لازم الاجراء خواهد گردید.  3 هر یک از طرفها می تواند این معاهده را در هر زمان با اعلام کتبی به طرف دیگر از مجاری دیپلماتیک فسخ نماید. فسخ در صد و هشتادمین روز پس از تاریخ اعلام، نافذ خواهد شد. در هر حال فسخ این معاهده بر فرآیند درخواست‌هایی که قبل از تاریخ فسخ مزبور دریافت شده اند، تأثیری نخواهد داشت.  4 این معاهده در مورد هر درخواست انتقال ارائه شده پس از لازم الاجراء شدن آن اعمال خواهد شد، حتی اگر جرائم مربوط، پیش از زمان لازم الاجراء شدن این معاهده ارتکاب یافته باشند.  برای گواهی مراتب بالا، امضاءکنندگان زیر که از طرف دولتهای متبوع خود به‌طور مقتضی مجاز می‌باشند این معاهده را امضاء کرده‌اند.  این معاهده در یک مقدمه و بیست ماده در دو نسخه در تهران در 20 شهریور 1391 هجری شمسی برابر با 10 سپتامبر 2012 میلادی به زبانهای فارسی،‌ چینی و انگلیسی تنظیم گردیده است که هر متن از اعتبار یکسان برخوردار می باشد و در صورت بروز اختلاف در تفسیر، متن انگلیسی ملاک خواهد بود.  از طرف دولت جمهوری اسلامی ایران: مرتضی بختیاری  از طرف دولت جمهوری خلق چین: جائو جیو جین  قانون فوق مشتمل بر ماده‌ واحده و یک تبصره منضم به متن معاهده شامل مقدمه و بیست ماده در جلسه علنی روز یکشنبه مورخ یازدهم بهمن‌ماه یکهزار و سیصد و نود و چهار مجلس شورای اسلامی تصویب و در تاریخ 8/ 12/ 1394 از سوی مجمع تشخیص مصلحت نظام موافق با مصلحت نظام تشخیص داده شد.    انتهای پیام ,
