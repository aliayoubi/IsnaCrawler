body,category,title,pubDate,tags
مقام‌های آمریکایی اعلام کرده‌اند که رهبر طالبان افغانستان احتمالا در جریان حمله هوایی آمریکا در نزدیکی مرز پاکستان و افغانستان کشته شده است. اداره امنیت ملی (سازمان اطلاعات) افغانستان نیز کشته شدن ملا اختر منصور را تایید کرده است.  به گزارش خبرگزاری دانشجویان ایران (ایسنا)، به نقل از خبرگزاری رویترز، ‌این مقام‌ها اعلام کرده‌اند که ملا اختر منصور، رهبر طالبان افغانستان، در حمله روز شنبه در منطقه‌ای دورافتاده در پاکستان، واقع در مرز مشترک این کشور با افغانستان در حمله هواپیمای بدون سرنشین آمریکایی کشته‌ شده است.  پیتر کوک، سخنگوی پنتاگون، حمله هوایی علیه منصور در منطقه‌ای در مرز پاکستان و افغانستان را تایید اما از ارائه اطلاعات درخصوص سرنوشت وی خودداری کرد.     ملا اختر منصور   این در حالی است که مقام‌های آمریکایی که خواستند نامشان فاش نشود، به رویترز اعلام کردند که وی احتمالا کشته شده است.  کوک گفت: ما همچنان در حال ارزیابی نتایج این حمله هستیم و در صورت دسترسی به اطلاعات بیشتر، جزییات آن را اعلام خواهیم کرد.  وی منصور را مانعی برای صلح و آشتی میان دولت افغانستان و طالبان خواند و گفت که او در طراحی حملات که تهدیدی علیه نیروهای آمریکا، افغانستان و متحدان آمریکا بود، دست داشته است.  یک مقام آمریکایی دیگر که خواست نامش فاش نشود نیز گفت: در پی این حمله هوایی منصور و یک شبه نظامی دیگر که سوار بر یک وسیله نقلیه در یک مکان دورافتاده در جنوب غربی شهر احمدوال بودند، مورد هدف قرار گرفتند.    این مقام آمریکایی گفت که نیروهای عملیات ویژه آمریکا از هواپیماهای بدون سرنشین در ماموریتی که مجوز آن از سوی باراک اوباما، رییس جمهوری آمریکا صادر شده بود، استفاده کرده‌اند.  وی افزود که این حمله ساعت شش صبح شنبه به وقت محلی افغانستان صورت گرفته است.     منطقه احمدوال   از دیگر سو جان کری، وزیر خارجه آمریکا رهبر طالبان را تهدیدی مستمر برای آمریکا و افغانستان خواند. وی تاکید کرد روسای جمهور افغانستان و پاکستان در جریان این حمله قرار داشتند.  دولت افغانستان هم با تایید خبر حمله هوایی آمریکا به ملا اختر منصور، اعلام کرد منتظر اخبار بیشتر درباره مرگ رهبر طالبان است.  دفتر ریاست جمهوری افزوده که در صورت کشته شدن ملا منصور، فرصت جدیدی برای آن گروه‌های طالبان است که می‌خواهند از جنگ و خون ریزی دست کشیده، از خاک بیگانگان به وطن برگشته و به روند صلح بپیوندند که از جانب خود افغانها پیش برده می‌شود.  ارگ ریاست جمهوری از تمامی گروه‌های طالبان خواسته که از داعیه مردم و دولت افغانستان برای تامین صلح استقبال نموده و به زندگی صلح آمیز بپیوندند.  در اطلاعیه امروز دفتر ریاست جمهوری افغانستان آمده که او (ملا اختر منصور) با پناه گرفتن در خاک بیگانه همچنان به تزویر، کتمان حقایق، کشتار مردم بیگناه، ترور، وحشت، قاچاق مواد مخدر و جلوگیری از پیشرفت و توسعه افغانستان دست می‌زد و در تداوم جنگ لجوجانه تاکید می‌کرد.  ریاست جمهوری افغانستان افراد وابسته به او را به قساوت علیه مردم متهم کرده‌ است.  در این اطلاعیه آمده که این عملیات بار دیگر نشان می‌دهد که تروریست‌ها و آنانیکه جنگ و خشونت پیشه‌شان است، در هیچ جای مصون نخواهند بود.  عبدالله عبدالله، رییس اجرایی دولت افغانستان نیز گفت در صورتی که گزارش‌ها درخصوص کشته‌ شدن ملا اختر منصور، رهبر طالبان در حملات هوایی آمریکا صحت داشته باشد، انتظار می‌رود تغییرات بزرگی در رهبری این گروه در افغانستان ایجاد شود.  در همین حال اداره امنیت ملی افغانستان تایید کرده که ملا اخترمحمد منصور، رهبر گروه طالبان عصر دیروز در حمله هوایی در ایالت بلوچستان پاکستان کشته شده است.  این اداره با صدور اعلامیه‌ای گفته که ملا منصور حوالی ساعت ۳:۴۵ عصر دیروز به وقت محلی در جاده عمومی در منطقه دالبندین ایالت بلوچستان پاکستان کشته شد.  سازمان اطلاعات افغانستان نوشته که رهبر گروه طالبان از مدتی به این سو تحت تقصیب جدی بود و دیروز در حالی که بر یک خودرو سوار بود هدف حمله هوایی قرار گرفت و همراه با سایر سرنشینان این خودرو از بین رفت.  در اعلامیه اداره امنیت ملی افغانستان ذکری از حمله هواپیمای بدون سرنشین، پهپاد، آمریکا نشده است.    هم‌زمان یک فرمانده ارشد طالبان نیز کشته شدن ملا اختر منصور را تایید کرد. ملا عبدالرئوف به آسوشیتدپرس گفت منصور در حمله هوایی جمعه شب در منطقه مرزی افغانستان و پاکستان کشته شده است.      این در حالی است که یک رهبر دیگر طالبان نزدیک به منصور که خواست نامش فاش نشود، در گفت‌وگو با رویترز خبر مرگ وی را تکذیب کرد.    این فرمانده گفت: ما این اخبار بی‌اساس را شنیده‌ایم، ‌اما این اولین بار نیست که ما این گزارش‌ها را دریافت می‌کنیم. من می‌خواستم فقط این را به شما بگویم که ملا منصور کشته نشده است.  در ماه دسامبر برخی رسانه‌ها اعلام کردند که منصور در جریان تیراندازی در منزل یک رهبر دیگر طالبان در نزدیک شهر کویته پاکستان زخمی و احتمالا کشته شده است.    در همین حال حسین حقانی، سفیر پیشین پاکستان در آمریکا، عنوان داشت که روابط نیروهای نظامی آمریکا و پاکستان تیره خواهد شد و این مساله آژانس اطلاعاتی پاکستان را در حالت آماده‌باش قرار می‌دهد.  یک مقام وزارت خارجه آمریکا اعلام کرد که پاکستان و افغانستان از این حمله اطلاع داشته‌اند، اما از بیان اینکه آیا آن‌ها پیش از این حمله از آن مطلع شده‌اند یا خیر، ‌خودداری کرد.       ,بين الملل - آسيا،خاورميانه,سازمان اطلاعات افغانستان کشته شدن رهبر طالبان را تایید کرد,یکشنبه ۲ خرداد ۱۳۹۵ - ۰۸:۴۹,
دورهمی امشب - شنبه - ساعت ٢٣ روی آنتن شبکه نسیم می‌رود.    به گزارش ایسنا، در برنامه امشب کورش تهامی (بازیگر)، حمید استیلی (فوتبالیست) و امیر و مهدی تاجیک (خواننده) مهمان مهران مدیری خواهند بود.    به گفته حمید رحیمی نادی (یکی از تهیه‌کنندگان پروژه) برخلاف اعلام یکی از نشریات، دورهمی نسبت به سایر تولیدات تلویزیون کمترین اصلاحیه را داشته و اگر قسمتی از برنامه در تدوین حذف شده به محدودیت زمانی مجموعه مربوط می‌شود.  رحیمی نادی در پایان گفت: تمامی اخبار پروژه توسط مدیر روابط عمومی مجموعه منتشر می‌شود. از اهالی رسانه درخواست دارم قبل انتشار هرگونه خبری با مدیر روابط عمومی هماهنگی های لازم را به عمل آورند تا از ایجاد شایعات بی اساس جلوگیری شود.       دورهمی    ,فرهنگي و هنري - تلويزيون و راديو,تهیه‌کننده «دورهمی»: کمترین اصلاحیه را داشته‌ایم,شنبه ۱ خرداد ۱۳۹۵ - ۱۹:۲۲,مهران مديري
یک هنرمند پس از اعلام خبر درگذشت پرویز کلانتری و همچنین زمان و مکان تشییع پیکر او، پوستری را طراحی کرد.    به گزارش سرویس هنرهای تجسمی ایسنا، بهزاد شیشه‌گران در پوستر خود از المان‌هایی مانند خانه‌های کویری تصویرشده در نقاشی‌های کلانتری و همچنین اطلاعات مربوط به زمان و مکان برگزاری مراسم تشییع پیکر این هنرمند استفاده کرده است.    پیکر کلانتری ساعت 9 صبح روز دوشنبه، سوم خردادماه از مقابل خانه‌ی هنرمندان ایران تشییع می‌شود و سپس در قطعه هنرمندان بهشت زهرا (س) به خاک سپرده خواهد شد.    آذرماه 1393 بود که پرویز کلانتری - نقاش و تصویرگر پیشکسوت - به‌دلیل عارضه‌ی مغزی به بیمارستان منتقل و در بخش مراقبت‌های ویژه بستری شد. 10 روز پس از این اتفاق، چند لخته خون در قلب کلانتری گرفتگی ایجاد کرد و روند درمان و بستری شدنش در بیمارستان طولانی‌تر شد. پس از به ثبات رسیدن وضعیت کلانتری، با نظر پزشکان معالج، او را به خانه منتقل کردند. این هنرمند شامگاه 31 اردیبهشت‌ماه در سن 85 سالگی در خانه‌اش برای همیشه خاموش شد.     ,فرهنگي و هنري - تجسمي و موسيقي,طراحی پوستری با نمادهای آشنا برای کلانتری,شنبه ۱ خرداد ۱۳۹۵ - ۱۹:۲۸,
دبیر مجمع تشخیص مصلحت نظام در نشست معاونت های سیاسی نیروهای مسلح گفت: ما با یک دوره جدیدی از تهدیدات مواجه شده ایم و کانون این تهدیدات متوجه موضوع ولایت فقیه و تغییرات در قانون اساسی است.    به گزارش گروه دریافت خبر خبرگزاری دانشجویان ایران (ایسنا)، دبیر مجمع تشخیص مصلحت نظام روز شنبه اول خرداد در نشست معاونت های سیاسی نیروهای مسلح استان تهران که در موسسه حرا در قرارگاه سازندگی خاتم الانبیا (ص) برگزار شد، گفت: پیشاپیش میلاد با سعادت منجی عالم بشریت و نور چشم خاندان پیامبر(ص) حضرت بقیه الله الاعظم (عج) را به شما سربازان آن حضرت تبریک عرض می نمایم و امیدوارم سربازی های ما را آن حضرت تایید و امضاء فرمایند.    استاد دانشگاه امام حسین (ع) گفت: مصاف انقلاب اسلامی و استکبار جهانی، تمدنی و ریشه ای است و از ابتدای انقلاب آغاز شده و مدت ها به طول خواهد انجامید. مبارزه ای طولانی که دستاوردهای بزرگی خواهد داشت. مانند تفاوت قایقرانی در رودخانه با دریانوردی و کشتیرانی در اقیانوس که مخاطرات و دستاوردهای آن متفاوت است و ما باید توانمندی ها و ظرفیت‌هایمان را افزایش بدهیم تا در مسیر بمانیم.    دکتر رضایی گفت: ما در این مصاف وارد چهارمین دوره تهدیدات و نبرد شده ایم. اولین مرحله، تهدیدات خشن دهه اول انقلاب بود. جنگ و ترور و شورش از ویژگی های این دوره است. دومین دوره، دوره تنش زدایی بود که بعد از جنگ شروع شد و تا آخرین سالهای ریاست جمهوری اصلاح طلب ها ادامه یافت. سومین دوره، دوران تهدیدها و تحریم های اقتصادی بود و دوره چهارم دوره جنگ احزاب یا نفوذ است.    وی افزود: فرمول انقلاب اسلامی این است که تهدیدات را تبدیل به فرصت کند. در دوره اول تهدیدات به برطرف کردن ضعف های دفاعی، امنیتی و نظامی منجر شد. تهدید را جایی درست می کنند که زمین هموار است. امنیت ما برای آنها هموار بود و می توانستند پیش بیایند. در دهه اول با بازدارندگی دفاعی و البته ایثار و فداکاری ملت، ایران توانست مسیر دشمن را سد کند و دیگر هیچ تهدید نظامی به ایران منجر به حمله نشد. اسرائیلی ها و آمریکایی ها، بارها از حمله نظامی به خاطر همین قدرت بازدارندگی منصرف شدند. در دوره دوم که تنش زدایی بود، آمریکایی می خواستند تحت عنوان مهار دوجانبه با انزوای سیاسی ما را به جایی برسانند که ایران از ارزش های خودش دست بکشد. در این دوره که یک نوعی تهدیدات دیپلماتیک و سیاسی بود، متاسفانه دستاورد خوبی نداشتیم. افراط برخی از مسئولین ما در ارتباط گرفتن با عربستان یکی از این اشتباهات بود و نباید برخی بیش از حد با آل سعود حالت خودمانی پیدا می کردند چرا که سودی و امتیازی از آن کسب نشد و مسئله ای نیز حل نشد.    سرلشکر رضایی گفت: در دوره سوم که تحریم های اقتصادی در تجارت، فروش نفت، واردات و صادرات شکل گرفت و دشمنان، انقلاب اسلامی را وارد محاصره اقتصادی شدید کردند. البته مردم مقاومت کردند و باید بیشترین نمره را هم به مردم بدهیم اما از این فرصت طلایی هم به خوبی استفاده نشد. اقتصاد ایران هم می توانست بهره ببرد. این بود که رهبر انقلاب سند اقتصاد مقاومتی را ابلاغ کردند که اقتصاد ما دیگر تحریم پذیر نباشد.    دبیر مجمع تشخیص مصلحت نظام با برشمردن ویژگی های دوران کنونی مواجهه انقلاب و دشمنانش افزود: موضوع برجام و پسا برجام و مسائل ما با کشورهای منطقه ای ما را وارد جنگ احزاب کرده است. جنگ احزاب یعنی ائتلاف منطقه ای با محوریت عربستان که به تصویب چهار بند در کنفرانس همکاری کشورهای اسلامی منجر شد. از طرفی آمریکاییها هم ائتلافی علیه ما راه انداخته اند. در داخل کشور هم با نخبگان ما ارتباط گرفته اند و گه‌گاه دعوتشان می کنند به غرب و حتی با پررویی رئیس پیشین سازمان سیا را به ایران می فرستند و به دانشگاه های ما می آید و با اساتید و مدیران دانشگاهی ما عکس می اندازد.امیدوارم در نیروهای سیاسی داخلی نفوذ نکنند تا کاری صورت بدهند.      دو دیدگاه متضاد در جامعه سیاسی ما، در میان نخبگان و روحانیت از زمان مشروطه وارد فضای جامعه ما شده است. در آن دوران که به نوعی یک بیداری ای صورت گرفت دو تفکر و رویکرد پیدا شد. یک نگاه می گفت: ما با دنیایی پیشرفته در بیرون ایران مواجه هستیم و باید با ارتباط با غرب این پیشرفت را وارد کنیم. امثال تقی زاده که گفتند از موی سر تا نوک انگشتان پا، باید سراسر غربی بشویم. این دیدگاه رضاشاه را به شاهی رساند و تا چند سال با او همراهی کردند. برخی ها در دانشگاه های ما این دیدگاه را ترویج می کند. طرفداران مدرنیته و غرب زده ها که معتقدند ما چیزی از خودمان نداریم و باید از خارج بیاوریم.تفکر دوم می گفت گمشده ما خودمان هستیم. تعالی و پیشرفت را خودمان باید در درون مرزهای خودمان پیدا کنیم. تبلور این فکر در حضرت امام و مقام معظم رهبری است که همان درون زایی برونگرا است که می گوید از تحول در خودمان، شروع کنیم و از مرزها بگذریم. با شکوفا شدن درون می شود به پیشرفت و رفاه رسید.    رضایی گفت: هر وقت کار دست دیدگاه اول افتاده است تهدیدات بزرگتر و نزدیکتر شده و گسترش یافته. هر وقت دیدگاه دوم مستقر شده، تهدیدات را تبدیل به فرصت کرده است . این مبارزه در پشت صحنه همچنان هست و این مبارزه ایدئولوژیک در اداره کشور و دانشگاه ها و حوزه های علمیه بوده و وارد شده است. البته در میان طرفداران دیدگاه دوم هم گروه های انحرافی وجود دارند که می گویند مهم اقتصاد و پیشرفت نیست و فقط باید خودمان را در مقابل اجنبی حفظ کنیم. امام این دیدگاه را نداشت و می گفت باید برتری مان را در همه عرصه ها به غربی ها ثابت کنیم. متاسفانه طرفداران نگاه اول به این بخش انحرافی دست می گذارد و امام و رهبری را به خیال خود مخالف پیشرفت و صنعت و تجارت معرفی می کنند. در حالی که امام و رهبری می گویند می توانیم خودمان را ثابت کنیم.    دکتر محسن رضایی گفت: این دعوا الان دوباره شعله ور شده است. در هر دو دیدگاه اول و دوم امید هست. در دیدگاه اول امید به خارج از مرزهاست. در دیدگاه دوم امید به خدا، به مردم و جوانان است که از دلشان باقری و همت و باکری و اردستانی ها در آمدند. البته هر امید با یک ناامیدی همراه است. امید به غرب با ناامیدی از خدا و مردم همراه می شود و امید به خدا و مردم با ناامیدی به دست های اجنبی همراه است.    وی افزود: در سه سال گذشته، صبر و انتظار بیش از حد برای تحقق برجام، بسیاری از فرصت ها را از ما گرفت. طرح نجات بانکی که طرح خوبی است را دوستان دولتی می توانستند، دو – سه سال پیش پیگیری کنند. این انتظار برای تحقق برجام به رویایی کردن جامعه منجر شد. توهم ارزانی کالاها و بالارفتن کیفیت اجناس، ترمز بیشتری را بر رکود زد. در حالی که پارسال باید رکود کاهش می یافت، این انتظار باعث شد که رکود تا دو سال دیگر ادامه پیدا کند.  دکتر رضایی در پاسخ به سوال یکی از شرکت کنندگان در نشست در خصوص نظارت مجمع بر سیاست های کلان گفت: رهبر معظم انقلاب سیاست های کلی را بنا به اصل 110 قانون اساسی را با مشورت مجمع تعیین و ابلاغ می کند و ایشان دو سال است که وظیفه نظارت را براساس آیین نامه ای بر عهده مجمع گذاشته اند. الان هر قانونی که مجلس بر خلاف سیاست های کلی تصویب کند به شورای نگهبان گزارش می دهیم که قانون را به مجلس برگرداند. اما در اجرای قوانین مصوب قبلی در موضوع گزارش گیری از سران قوا، گاه با مشکلاتی روبرو می شویم. این مسائل البته به رهبر معظم انقلاب گزارش می شود. باید فکری کرد تا این خلاها را پرکنیم و اجرای منویات رهبری را پیگیری کنیم.       ,سياسي - سياست داخلي,تحکیم رابطه مردم با نظام اسلامی یک ضرورت است,شنبه ۱ خرداد ۱۳۹۵ - ۲۱:۰۷,
شرکت آسیا شیمی طب سبد کاملی از محصولات با کیفیت را در نخستین نمایشگاه بین‌المللی مواد و تجهیزات داندانپزشکی به جامعه پزشکی عرضه کرد.    به گزارش سرویس بازار ایسنا، شرکت آسیا شیمی طب در سال 1374 به عنوان پنجمین تولیدکننده مخروط‌های گوتا پرکا و کن کاغذی در جهان تاسیس شد و در سال 1379 تولید محلول‌های ضدعفونی کننده تحت لیسانس شرکت آلپرو مدیکال آلمان را آغاز کرد و در جهت نیاز به پیشگیری در عرصه دندانپزشکی کودکان در سال 91 تولید وارنیش سدیم فلوراید 5 درصد آریادنت را شروع کرد.    شرکت آسیا شیمی طب در پروژه‌ای، طی دو مرحله در سال برای پیشگیری از پوسیدگی دندان دانش‌آموزان دبستانی وارنیش سدیم فلوراید را جهت فلورایدتراپی عرضه می‌کند.    تمام مراحل تحقیقات و فورمولاسیون و تست‌های آزمایشگاهی این طرح توسط بخش تحقیق و توسعه این شرکت انجام شد.    به گزارش ایسنا، اولین نمایشگاه بین‌المللی مواد و تجهیزات داندانپزشکی توسط شرکت هدیش کیش، از 27 تا 30 اردیبهشت‌ماه در محل دایمی نمایشگاه‌های بین‌المللی تهران برگزار شد.     ,بازار - خبر بازار,برگزارکننده پروژه پیشگیری از پوسیدگی دندان دبستانی‌ها در نمایشگاه,شنبه ۱ خرداد ۱۳۹۵ - ۲۰:۴۰,"نمايشگاه,دندان,دندانپزشكي"
آیت‌الله هاشمی رفسنجانی گفت: روز میلاد منجی بشر در آخر الزمان است که پس از این همه انتظار، می‌آیند تا حقیقت اسلام را در دنیا پیاده کنند و ما باید برای ترویج رحمانیت اسلام تلاش کنیم.    به گزارش گروه دریافت خبر خبرگزاری دانشجویان ایران (ایسنا)، رئیس مجمع تشخیص مصلحت نظام،صبح امروز در دو دیدار جداگانه با محققان و پژوهشگران دست‌اندرکار تدوین کتاب دیالوگ با خدا و اعضای بخش‌های مختلف پایگاه اطلاع‌رسانی خویش و همچنین اعضای هیأت امنای بنیاد بیماری‌های خاص استان گیلان، پس از تبریک نیمه شعبان، با ارائه تحلیلی از تاریخ اسلام و فراز و فرودها و اتفاقات تلخ و شیرین از زمان بعثت نبوی تا زمان خلفا، زمان ائمه شیعه و زمان حکومت‌های متعدد و گوناگون در بلاد اسلامی تا الان، گفت: براساس روایات متقن یکی از آثار ظهور منجی، رشد علم و تکنولوژی و پیشرفت انسان در سایه‌ی پیروی از دین واحد جهانی است.    آیت‌الله هاشمی رفسنجانی، در پاسخ به سوال یکی از حاضران که چه باید کرد تا دیالوگ با خدا به عنوان یکی از مهم‌ترین کارها برای تعمیق و گسترش سعادت انسان در زمین فراگیر شود؟، به آیات قرآن در خصوص فطرت الهی انسان‌ اشاره کرد و گفت: یکی از بهترین کارها، ترویج فرهنگ اصیل اسلامی و بیان فضیلت‌ها و رذیلت‌های اخلاقی است که نمونه‌های آن را در توصیه‌های امام موسی کاظم(ع) به شاگردشان هشام بن حکم دیدیم.    ایشان انسان را خلیفه الله بر روی زمین خواند و با بیان روایت امام علی(ع) درباره‌ی انسان که أتزعم أنک جرم صغیر و فیک انطوی العالم الأکبر، گفت: در میان همه‌ی موجودات و مخلوقات، انسان می‌تواند مانند خلاق بودن، شبیه خدا باشد و برای شناخت موجودی که شبیه خداست، باید تلاش‌های مضاعفی کرد. (عبدی أطعنی أجعلک مثلی، حدیث قدسی)    آیت‌الله هاشمی رفسنجانی، در پاسخ به سوالی که وظیفه ما در زمانی که بعضی‌ها به اسم اسلام باعث بدنامی مسلمانان در جوامع بشری می‌شوند و همچنین با شانتاژِ‌های خبری سعی در اشاعه‌ی حقیقت گریزی در جامعه دارند، چیست؟ آیه‌ی 107 سوره‌ی انبیا را که می‌فرماید: وَمَآ ارْسَلْنَاکَ إِلا رَحْمَةً لِّلْعَلَمِینَ، قرائت کرد و گفت: مهمترین هدف نبوت گسترش مهر و محبت در سراسر دنیا بود و پیامبر(ص) علاوه بر گفتار فراوان، در عمل نیز با ترویج عهد اخوت بین مسلمانان مهاجر و انصار در مدینه برای این تلاش می‌کرد و اکنون نیز باید در برابر شانتاژ‌های خبری، اولاً با عقل و منطق و بدون اهانت به دیگران حرف خود را بزنید و ثانیاً با زمان شناسی به مصلحت نظام، اسلام و ایران فکر کنید که مبادا سخنی حتی در دفاع از خودمان بر زبان بیاوریم که برای مردم، کشور و نظام هزینه داشته باشد.    رئیس مجمع تشخیص مصلحت نظام، در خصوص حاشیه‌نگاری‌هایی که چند سالی بعد از خبرهای رسمی در سایت ایشان و دیگر رسانه‌ها منتشر می‌شود، گفت: قلم و ادبیاتش را می‌پسندم که به تناسب هر جمله‌ای گریز‌های مناسبی به اتفاقات تاریخی و مناسبت‌های سیاسی، دینی، فرهنگی و اجتماعی زده می‌شود.    ایشان همچنین در دیدار اعضای هیأت امنای بنیاد بیماری‌های خاص استان گیلان کمک به انسان‌های نیازمند و به خصوص بیماران و به ویژه بیماران خاص را از ضرورت‌های اخلاق انسانی و اسلامی قلمداد کرد و گفت: به هر مقدار که در این راه و برای کم کردن آلام بیماران تلاش کنید، اجر مضاعفی در درگاه خداوند خواهید داشت.    ایشان تأکید کرد: به هر مقدار که در توان داشته باشم برای راه‌اندازی و ترویج مؤسسات رسیدگی به افراد سالخورده و نیازمند کمک خواهم کرد.    در آغاز هر یک از این دیدارها، آقایان محمد محمودی، حجت‌الاسلام عباسی فر، مکری، محمدرضا بختیاری، مهندس ناصر صفری، ذیجودی، حق‌دوست و همچنین چند تن از کارکنان در پایگاه اطلاع‌رسانی، ضمن ارائه گزارشی از فعالیت‌های حوزه مسؤولیت خویش، به بیان دیدگاه‌ها در خصوص مسایل سیاسی، اقتصادی، فرهنگی و اجتماعی پرداختند.       ,سياسي - سياست داخلي,باید برای ترویج رحمانیت اسلام تلاش کنیم,شنبه ۱ خرداد ۱۳۹۵ - ۲۱:۱۲,
رییس هیات مدیره فعلی شرکت بیمه آرمان، تغییر مدیرعامل این شرکت را بنا به درخواست سهامداران دانست و گفت: با تشکیل مجمع، سهامداران به این جمع‌بندی رسیدند که این تغییر ایجاد شود.    به گزارش سرویس بازار ایسنا، محمدرضا امیر حسنخانی رییس هیات مدیره فعلی شرکت بیمه آرمان ادامه داد: بیمه آرمان در سطح یک توانگری مالی قرار دارد علاوه بر اینکه به اندازه کافی ذخیره‌گیری صورت گرفته و طی این سال‌ها هیچ تعللی در پرداخت خسارت وجود نداشته، ضمن اینکه از اندوخته‌های فنی قابل قبولی نیز برخوردار است و نقدینگی لازم نیز در شرکت وجود دارد.  وی همچنین تصریح‌کرد: بیمه آرمان با ذخیره‌گیری مثلثی با کاهش سود مواجه نشد زیرا همیشه تلاش کرده سود معقولی را به سهامداران خود ارایه دهد.  امیر حسنخانی همچنین از پیاده‌سازی مدل جامع ارزیابی و ساماندهی شعب در سال 95 در بیمه آرمان خبر داد و گفت: تحول در ترکیب پرتفوی در دستور کار مدیریت جدید بیمه آرمان قرار می‌گیرد.   ,بازار - خبر بازار,ذخیره فنی بیمه آرمان خوب است,شنبه ۱ خرداد ۱۳۹۵ - ۲۱:۱۷,"بيمه ,بیمه آرمان,مجمع"
در ادامه رقابت های جام جهانی تیراندازی تفنگ بادی 10 متر آلمان امروز تیم ملی ایران با سه نماینده به مصاف رقبای خود رفت که هیچ یک از نمایندگان ایران به فینال نرسیدند.  به گزارش ایسنا،در این رقابت ها به ترتیب خانم‌ها نجمه خدمتی با ۴۱۷.۲ امتیاز در جایگاه پانزدهم ایستاد،مه‌لقا جام بزرگ با ۴۱۴.۸ امتیاز جایگاه سی و هفتم را به خود اختصاص داد و الهه احمدی نیز با ۴۱۴.۵ امتیاز در جایگاه چهل و سوم قرار گرفت.  نرجس امام قلی نژاد دیگر تیر‌انداز ایرانی در بخش ذخیره (mqs) شلیک کرد.     ,ورزشي - نهادهاي ورزشي و ساير,جام جهانی تیراندازی آلمان/ بانوان ایران به فینال تفنگ بادی نرسیدند,شنبه ۱ خرداد ۱۳۹۵ - ۲۱:۲۰,
دکتر افروزی پزشک تیم ملی والیبال ایران گزارش آخرین وضعیت بازیکنان حاضر در مسابقات انتخابی المپیک در ژاپن را اعلام کرد.    به گزارش گروه دریافت خبر ایسنا افروز گفت: ۲-۳ روز بعد از رسیدن به ژاپن شرایط مصدومان بهتر می‌شود.  وی افزود:فرهاد قائمی خوشبختانه دست به توپ شده و در کنار سایر ملی‌پوشان تمرین می‌کند، اما همچنان شرایط وی را برای اعلام نظر نهایی زیر نظر خواهم داشت.    وی در خصوص روند پیشرفت بهبودی محمودی نیز گفت:محمودی کمی پنجه و ساعد کار می‌کند و اگر با همین روند پیش برود برای مسابقات انتخابی المپیک هیچ مشکلی نخواهد داشت.    وی در پایان تاکید کرد: به احتمال فراوان تا بازی دوستانه با چین شرایط قائمی بهتر می‌شود، اما بعید می‌دانم محمودی به بازی با چین برسد. باید شرایط این دو بازیکن را تا زمان شروع مسابقات به دقت زیر نظر داشت. امیدوارم در تمرینات قبل از مسابقات بازیکنی مصدوم نشود تا تیم ملی دچار مشکل نشود.    /     ,ورزشي - توپ و تور,گزارش آخرین وضعیت بازیکنان تیم ملی والیبال در ژاپن,شنبه ۱ خرداد ۱۳۹۵ - ۲۱:۵۶,
در همایش مراقبت از دستورهای طرح تحول نظام سلامت، از حضور ثمربخش بانک رفاه در موفقیت طرح ملی تحول نظام سلامت کشور قدردانی شد.  به گزارش سرویس بازار ایسنا، علی صدقی مدیرعامل بانک رفاه کارگران در این همایش طی سخنانی با تأکید بر اینکه یکی از اصلی‌ترین استراتژی‌های بانک، فعالیت در حوزه سلامت و حمایت از این بخش است، گفت: بانک رفاه با تجهیز منابع از سراسر کشور و جمع‌آوری نقدینگی، همکار و سهیم در طرح تحول نظام سلامت شده است.  وی با اشاره به ویژه‌سازی طرح‌های بانک در حوزه سلامت، تصریح‌کرد: برای حضور قدرتمند در نظام سلامت، بانک رفاه اقدامات و مأموریت‌های ویژه‌ای برای خود تدارک دیده است. اقداماتی از جمله حمایت از تجهیز و ساخت بیمارستان‌ها، حمایت از داروخانه‌ها و ارایه خدمات مطلوب به جامعه پزشکان کشور به منظور تأمین منابع مالی و تجهیز و خرید مطب.  وی بر همکاری منظم و هماهنگ تمامی ارکان بانک برای اجرای دقیق تفاهم‌نامه چهارجانبه تاکید کرد و گفت: بانک رفاه این طرح را با سرعت مطلوبی به پیش برده؛ این طرح یک طرح ملی است و بانک رفاه خود را ملزم به حضور گسترده در تحقق آن می‌داند.   ,بازار - خبر بازار,نقش تاثیرگذار بانک رفاه در موفقیت طرح ملی تحول نظام سلامت,شنبه ۱ خرداد ۱۳۹۵ - ۲۲:۱۷,"همايش,بانک,بانک رفاه کارگران"
مدیر تیم ملی فوتبال ایران می گوید تمرین های تیم ملی در اردوی پیش رو در در زمین شماره دو آزادی و پژوهشگاه نفت برگزار می شود.    به گزارش ایسنا و به نقل از سایت فدراسیون فوتبال، افشین پیروانی با قدردانی از مسئولان ورزشگاه پاس قوامین برای حمایت از فوتبال ملی ایران گفت: استفاده از این ورشگاه جزو اولویت ها است، هر چند که با توجه به قول مساعد مسئولان برای در اختیار قرار دادن ورزشگاه آزادی و لزوم تمرین بازیکنان جوان در زمین این استادیوم پیش از کشت آن و همینطور شرایط زمین پژوهشگاه نفت در اردوی پیش رو از این دو زمین استفاده خواهد شد.  وی در پایان گفت: استفاده از استادیوم پاس قوامین با توجه به حمایت همیشگی مجموعه نیروی انتظامی و امکانات این مجموعه قطعا در آینده مورد توجه قرار خواهد گرفت.     ,ورزشي - فوتبال، فوتسال,پیروانی: تیم ملی در زمین شماره دو آزادی و پژوهشگاه نفت تمرین می کند,شنبه ۱ خرداد ۱۳۹۵ - ۲۲:۱۴,
براساس اطلاعات منتشر شده از سوی مرکز آمار ایران عمده ماشین آلات مورد استفاده در طرح های عمرانی در نیمه دوم سال 1394 نسبت به دوره مشابه سال قبل با افزایش کرایه روبرو بوده‌اند.    به گزارش خبرگزاری دانشجویان ایران (ایسنا)، براساس اطلاعات منتشرشده از سوی مرکز آمار ایران درباره ماشین‌آلات منتخب مورد استفاده در طرح‌های عمرانی در نیمه دوم سال 1394، در گروه ماشین آلات حمل و نقل که شامل 18 قلم انواع ماشین سواری، وانت، کامیون، کمپرسی، تانکر آب‌پاش و تراکتور است، متوسط کرایه ساعتی گاه به صورت افزایشی و گاه به صورت کاهشی بوده است. در این میان بیشترین افزایش کرایه ساعتی مربوط به تریلر کفی به ظرفیت حدود 10 تن بدون کشنده با 4 درصد و بیشترین کاهش مربوط به دامپر 3 تن هیدرولیکی با راننده با 15 درصد بوده است. همچنین مقایسه نتایج حاصل از آمارگیری نیمه دوم سال 1394 با دوره مشابه سال قبل نشان می دهد که متوسط کرایه ساعتی تمامی اقلام این گروه افزایش داشته است. در این میان بیشترین افزایش متوسط کرایه ساعتی مربوط به تریلر کفی به ظرفیت حدود 5 تن بدون کِشنده با 18.2 و کمترین افزایش مربوط به تانکر آب‌پاش 15 هزار لیتری با راننده با 1.3 درصد بوده است.    در گروه جرثقیل ها بیشترین افزایش متوسط کرایه ساعتی مربوط به جرثقیل خودروی چرخ لاستیکی حدود 15 تن با راننده با 6.8 درصد و بیشترین کاهش مربوط به جرثقیل خودروی چرخ زنجیری حدود 20 تن با راننده با 8.4 درصد است. مقایسه نتایج حاصل از آمارگیری نیمه دوم 1394 با دوره مشابه سال قبل نشان می دهد متوسط کرایه ساعتی تمامی اقلام این گروه افزایش داشته است.    در این میان بیشترین افزایش متوسط مربوط به جرثقیل خودروی چرخ لاستیکی حدود 15 تن با راننده با 3.8 درصد و کمترین افزایش مربوط به جرثقیل کامیونی دو کابینه حدود 20 تن با راننده با 1.5 درصد است.    همچنین در گروه ماشین آلات عملیات خاکی که شامل انواع بیل مکانیکی، بولدوزر ، لودر و گریدر می شود نوسان متوسط کرایه ساعتی به صورت افزایشی و کاهشی بوده است. بیشترین افزایش متوسط کرایه ساعتی مربوط به لودر چرخ لاستیکی به قدرت حدود 250 اسب بخار با راننده با 5.4 درصد و بیشترین کاهش مربوط به لودر چرخ لاستیکی به قدرت حدود 100 اسب بخار با 5.6 درصد است.    همچنین آمارها نشان می دهد متوسط کرایه ساعتی تمام اقلام این گروه نسبت به نیمه دوم سال قبل افزایش داشته است. بیشترین افزایش مربوط به گریدر به قدرت حدود 220 اسب بخار با راننده با 13.1 درصد و کمترین افزایش مربوط به قلم لودر چرخ زنجیری به قدرت حدود 200 اسب بخار با راننده با 3 درصد است.    همچنین در گروه ماشین آلات تراکم سطح زمین بیشترین کاهش متوسط کرایه ساعتی مربوط به غلتک ویبر کششی حدود 6 تن با راننده با 7.8 درصد و کمترین کاهش مربوط به غلطک ویبر خودروی کمرشکن چرخ آهنی لاستیکی حدود 10 تن با راننده با 0.1 درصد است. تمامی اقلام این گروه نسبت به نیمه دوم سال قبل افزایش متوسط کرایه ساعتی داشته‌اند. در این میان بیشترین افزایش متوسط کرایه ساعتی مربوط به غلتک استاتیک چرخ آهنی حدود 10 تا 12 تن با راننده با 9.9 درصد و کمترین افزایش مربوط به غلتک ویبر خودروی کمرشکن چرخ آهنی لاستیکی حدود 10 تن با راننده با 4.7 درصد است.    در گروه ماشین آلات تهیه و اجرای بتن بیشترین افزایش متوسط کرایه ساعتی مربوط به مخزن متحرک بتن – تراک میکسر- 6 متر مکعبی با راننده با 6.3 درصد و بیشترین کاهش مربوط به بتونیر 500 لیتری با اپراتور با 4 درصد است. مقایسه نتایج حاصل از آمارگیری نیمه دوم سال 1394 با دوره مشابه سال قبل نشان می دهد که تمام اقلام این گروه از افزایش متوسط کرایه ساعتی برخوردار شده اند. بیشترین افزایش متوسط کرایه ساعتی مربوط به بتونیر 750 لیتری با اپراتور با 16.7 درصد و کمترین افزایش مربوط به مخزن متحرک بتن- تراک میکسر- 6 متر مکعبی با راننده با 13.7 درصد است.    همچنین در گروه ماشین آلات تهیه و اجرای آسفالت متوسط کرایه ساعتی مربوط به ماشین آسفالت پخش کنی- فینیشر- چرخ زنجیری با راننده 2.5 درصد افزایش و قیرپاش حدود 5 هزار لیتری با خودرو و راننده، 5.8 درصد کاهش داشته است. مقایسه نتایج حاصل از آمارگیری نیمه دوم 1394 با دوره مشابه سال قبل نشان می دهد هر دو قلم این گروه دارای افزایش متوسط کرایه ساعتی هستند. قیرپاش حدود 5 هزار لیتری با خودرو و راننده، 15.1 درصد و ماشین آسفالت پخش کنی- فینیشر- چرخ زنجیری با راننده 6.4 درصد افزایش داشته است.    همچنین در گروه دستگاه‌های جوشکاری بیشترین افزایش متوسط کرایه ساعتی مربوط به موتور جوش دیزلی 100 تا 150 آمپر با 6.2 درصد و بیشترین کاهش مربوط به موتور جوش دیزلی 400 آمپر با 2.1 درصد است. در مقایسه نتایج حاصل از آمارگیری نیمه دوم سال 1394 با دوره مشابه سال قبل موتور جوش دیزلی 100 تا 150 آمپر با 14.5 درصد دارای بیشترین افزایش متوسط کرایه ساعتی بوده و کمترین افزایش مربوط به موتور جوش دیزلی 400 آمپر با 7.6 درصد بوده است.       ,اقتصادي - اقتصاد كلان,جزییات تورم کرایه ماشین آلات طرح‌های عمرانی,شنبه ۱ خرداد ۱۳۹۵ - ۲۲:۳۰,
سرپرست تیم ملی والیبال ایران با اشاره به بازی تدارکاتی با چین در دومین روز سفر به ژاپن نسبت به برطرف شدن مصدومیت های بازیکنان ابراز امیدواری کرد.  به گزارش ایسنا به نقل از روابط عمومی فدراسیون والیبال، امیر خوش خبر اظهار کرد: سفر نسبتاً راحتی بود، در شرایط خوب به توکیو رسیدیم و در هتل نزدیک به فرودگاه ساکن شدیم. فردا عازم شهر چیبا می شویم زیرا در این شهر تیم چین اردو زده است. برنامه ریزی شده که ساعت 13:30 در سالن محل تمرین کار با وزنه را انجام دهیم. بعد هم از ساعت 15:30 با چین بازی خواهیم کرد. بلافاصله به هتل شیناگاوا در توکیو منتقل می شویم.  سرپرست تیم ملی والیبال کشورمان گفت: تمرینات خود را به طور جدی بعد از رسیدن طبق برنامه ریزی که میزبان برای تهیه سالن اعلام خواهد کرد، دنبال می کنیم. همچنین بازی لهستان که آخرین بازی دوستانه ماست را دنبال می کنیم تا انشالله برای مسابقات با آمادگی کامل حاضر شویم.  خوش خبر در پایان افزود: خوشبختانه در آخرین تمرین تیم ملی در تهران هر دو بازیکن مصدوم ما شرایط خوبی نشان دادند. قائمی بازی کرد و شهرام محمودی پرش کرد و این ها خیلی خوب بود. اگر به همین شکل پیش برویم ان‌شاالله با حداکثر آمادگی در مسابقات حاضر خواهیم شد و مشکلی نخواهیم داشت.  تیم ملی ایران هشتم خرداد ماه در نخستین دیدار خود در رقابت های انتخابی المپیک به مصاف استرالیا خواهد رفت   ,ورزشي - توپ و تور,خوش خبر: در شرایط خوبی به توکیو رسیدیم,شنبه ۱ خرداد ۱۳۹۵ - ۲۲:۵۱,
طی حکمی از سوی علی اصغر پورمحمدی، معاون سیما محمد مهدی یادگاری به عنوان مدیر کل تأمین برنامه‌های خارجی و رسانه بین‌الملل سیما منصوب شد.    به گزارش ایسنا، معاون سیما، تأمین و آماده‌سازی برنامه‌های خارجی و برنامه‌های تولید شده در بخش خصوصی، را از اهم وظایف مدیر کل تامین برنامه‌های خارجی و رسانه بین‌الملل سیما برشمرد.    در این حکم بر شناسایی، انتخاب و خرید بهترین آثار تلویزیونی در تمام ساختارهای برنامه‌سازی خصوصاً برنامه‌های نمایشی، مستند و پویانمایی، منطبق با سیاست‌های کلان رسانه، آماده‌سازی آثار تهیه شده اعم از ترجمه و دوبله، با هماهنگی شبکه‌های ذیربط تاکید شده است.    رصد و تحلیل محتوای برنامه‌های ماهواره‌ای و انعکاس مرتب آن به معاونت سیما و مدیران ارشد سازمان و هماهنگی با شبکه‌های مختلف داخلی و خارجی برای تولید کارهای مشترک از دیگر موارد این حکم است.    تنظیم برنامه جامع اعزام مدیران و کارشناسان ذیربط به بازارها و جشنواره‌های مهم جهانی و منطقه‌ای و حضور فعال و هدفمند در این مراکز، از دیگر تاکیدات معاون سیما بود.    علی اصغر پورمحمدی از زحمات غلامعلی رمضانی در طول مدت تصدی آن اداره کل صمیمانه تشکر و قدردانی کرد.     ,فرهنگي و هنري - تلويزيون و راديو,انتصاب در تلویزیون,شنبه ۱ خرداد ۱۳۹۵ - ۱۹:۴۵,
مدیرعامل شرکت آب و فاضلاب روستایی گیلان از پایش و سنجش دائمی آب شرب روستاهای استان گیلان براساس استانداردهای ملی و سازمان بهداشت جهانی خبر داد.     محمدعلی فرامینی در گفت‌وگو با خبرگزاری دانشجویان ایران(ایسنا)، منطقه گیلان، از پایش و سنجش دائمی آب شرب روستاهای استان گیلان براساس استانداردهای ملی و سازمان بهداشت جهانی خبر داد و اظهار کرد: شرکت آب و فاضلاب روستایی استان در راستای اجرای وظیفه اصلی خود که تأمین آب شرب سالم و بهداشتی روستائیان است، به‌طور مستمر آزمون‌های کنترل کیفیت را انجام می‌دهد.    وی این آزمون‌ها را شامل کلرسنجی، کدورت‌سنجی، باکتریولوژی، فیزیک‌وشیمیایی و HPC دانست و افزود: آب آشامیدنی روستائیان گیلان بهداشتی و مناسب است و علاوه‌بر این‌که در آزمایشگاه‌های شرکت آبفار سنجیده می‌شود، توسط مراکز بهداشت نیز نظارت می‌شود.    مدیرعامل شرکت آب و فاضلاب روستایی گیلان با اشاره به این‌که در سال 94 افزون بر 920 هزار و 259 مورد آزمایش سنجش سلامت آب شرب روستایی درگیلان انجام شد، خاطرنشان کرد: در این فاصله زمانی، 702 هزار و 798 مورد آزمون کلرسنجی، 131 هزار و 560 مورد آزمون کدورت‌سنجی، 34 هزار و 867 مورد آزمون باکتریولوژی، 5314 مورد آزمون فیزیک‌وشیمیایی و 45 هزار و 720 مورد آزمون HPC از منابع تأمین آب شرب روستائیان این استان انجام شده است.    این مقام مسئول مطلوبیت آزمایش‌های مختلف آب شرب روستایی گیلان را بیش از 98 درصد اعلام کرد و گفت: هم‌اکنون 1744 روستا در گیلان از نعمت آب آشامیدنی سالم و بهداشتی برخوردارند.    فرامینی با بیان این‌که سنجش سلامت آب شرب این روستاها در 15 واحد آزمایشگاهی شرکت آب و فاضلاب روستایی گیلان به طور مستمر انجام می‌شود، یادآور شد: هم‌اکنون 30 کارشناس کنترل کیفیت شرکت آبفار در این زمینه فعالیت می‌کنند.       ,استان ها - گيلان,پایش و سنجش دائمی آب شرب روستاهای گیلان,شنبه ۱ خرداد ۱۳۹۵ - ۱۹:۳۱,"گيلان,روستاييان,آب شرب"
ارایه کلیه خدمات ارزی بانک گردشگری رسما و همزمان با میلاد منجی عالم بشریت، حضرت مهدی (عج) آغاز شد.  به گزارش سرویس بازار ایسنا، پس از اخذ مجوز مرحله دوم فعالیت‌های ارزی این بار به صورت رسمی با حضور علی اصغر سفری مدیرعامل بانک گردشگری ارایه کلیه خدمات ارزی در شعب تهران این بانک آغاز شد.  بانک گردشگری رسما می‌تواند در زمینه افتتاح انواع حساب‌های ارزی (قرض‌الحسنه و سپرده مدت دار)، خرید و فروش ارز، انجام انواع حواله‌های ارزی (داخلی و خارجی)، گشایش انواع اعتبارات اسنادی (وارداتی و صادراتی) و قبول بروات اسنادی و همچنین صدور انواع ضمانت‌نامه‌های ارزی فعالیت داشته باشد.  بانک گردشگری در اسفندماه سال 93 مجوز مرحله اول فعالیت‌های ارزی خود را دریافت کرد و در اسفندماه سال 94 مجوز مرحله دوم این فعالیت برای بانک صادر شد و به این ترتیب بانک گردشگری با تکمیل خدمات بانکی خود قادر به ارایه خدمات مورد نیاز مشتریان در سطح بین‌الملل خواهد بود.   ,بازار - خبر بازار,آغاز ارائه خدمات ارزی بانک گردشگری,شنبه ۱ خرداد ۱۳۹۵ - ۲۰:۳۸,"ارز,بانک,بانک گردشگری"
سرمربی بارسلونا شکست سویا را آسان نمی داند.  به گزارش ایسنا به نقل از آس، بارسلونا بامداد دوشنبه در دیدار نهایی کوپا دل ری به مصاف سویا می رود. لوییس انریکه در کنفرانس مطبوعاتی پیش از بازی گفت: این بازی آخرین دیدار فصل است. همه چیز آغاز و پایان دارد. تیم شرایط خیلی خوبی دارد و بازیکنان شور و اشتیاق زیادی دارند.  سویا چهارشنبه هفته گذشته در فینال لیگ اروپا به مصاف لیورپول رفت و پیروز شد. سرمربی بارسلونا درباره خستگی این تیم اظهار کرد: نمی دانم خسته هستند یا نه. زمانی بازی ما به وقت های اضافه کشید و وقت کمی برای آماده سازی داشتیم اما توانستیم اتلتیک بیلبائو را ببریم. سویا پس از فتح لیگ اروپا پا به این رقابت می گذارد و این پیروزی نیرو و انگیزه کافی را برای فتح دومین جام می دهد.  او در ادامه افزود: زمانی که تیمی موفقیت کسب می کند تنها نباید عملکرد یک جنبه از تیم را ستود. این تیم به حضور در دیدارهای نهایی عادت کرده است و می تواند در شرایط سخت بازگشت خوبی داشته باشد.  آندرس اینیستا و ایوان راکیتیچ در نشست های خبری خود از سخت بودن این بازی صحبت کردند. سرمربی اسپانیایی در این درباره اظهار کرد: در هر فینالی به سختی خواهید افتاد به خصوص که حریف از همه لحاظ خوب باشد. چند بازیکن مهم را در اختیار ندارند اما آن ها تیم بزرگی هستند. خوشبین هستم و فکر می کنم پیروز خواهیم شد اما به راحتی نه.  چند روز پیش خبر ممانعت پلیس از ورود پرچم های استقلال طلبانه هواداران بارسا به ورزشگاه در بازی فینال کوپا دل ری منتشر شد. انریکه که از این اتفاق تعجب نکرده است گفت: در این کشور چیز های کمی مرا شگفت زده می کنند. در نهایت این موضوع حل شد. باید به آزادی همه احترام گذاشت.  او درمورد آسیب دیدگی ها در طول فصل و عملکرد کادر پزشکی اظهار کرد: از برخی از آسیب دیدگی ها در طول فصل رنج بردیم آن ها با تلاش تمام تیم و پیشرفت های تیم پزشکی بهبود یافتند. اما برای برخی از آسیب دیدگی ها چاره ای وجود نداشت. با هدف کمک به بازیکنان کار می کردیم.  انریکه درباره بازی نکردن بارسلونا در صورت درخواست خوسپ ماریا بارتومئو به خاطر پرچم های استقلال طلبانه گفت: دوست ندارم سیاست را وارد فوتبال کنم. بارسا فراتر از یک باشگاه است. تنها چیزی که ما می خواهیم احترام است. اگر کسی پرچمی یا رنگی را دوست دارد باید به آن احترام گذاشت. بارسا تنها هوداران کاتالانی ندارد بلکه هواداران اندلوسی، اتریشی، انگلیسی و ژاپنی را با هر تفکری دارد.  او در پایان در مورد بازیکنان کلیدی تیم در این فصل گفت: همه در سطح بالایی بودند. لیونل مسی از نظر من بهترین بود. رقابتی در این رابطه وجود ندارد. پس از او می توان به بازیکنان برجسته تیم اشاره کرد.     ,ورزشي - جهان ورزش,انریکه: شکست سویا آسان نخواهد بود,شنبه ۱ خرداد ۱۳۹۵ - ۲۰:۳۱,
علی فرامرزی معتقد است: پرویز کلانتری توانست با شیرینی قلمش، کویر سرزمین‌مان را به جهانیان معرفی کند و از این نظر، حق بزرگی بر گردن فرهنگ و محیط زیست کشور دارد.    این هنرمند نقاش در گفت‌وگو با خبرنگار سرویس هنرهای تجسمی ایسنا، اظهار کرد: درگذشت پرویز کلانتری را نه‌تنها به جامعه‌ی هنرهای تجسمی، بلکه به کل جامعه فرهنگی ایران تسلیت می‌گویم، چون فعالیت‌های کلانتری در زمینه‌ی مطبوعات، روزنامه‌نگاری، نقد هنر و نویسندگی ابعاد تازه‌ای را به فرهنگ ما اضافه کرد. او شخصیت فرهنگی بزرگی بود و تواضع‌اش برای انجام فعالیت‌های فرهنگی، یکی از ویژگی‌های بارز شخصیتی‌اش بود.    او ادامه داد: در دوره‌ای که پرویز کلانتری ریاست کانون پرورش فکری کودکان و نوجوانان را برعهده داشت، توانست با کمک همکارانش کارهای خوب و باکیفیتی را در زمینه‌ی تصویرگری کتاب کودکان انجام دهد. بعدها این کارها در اندازه‌های بزرگ روی دیوار گالری‌ها رفتند.    این هنرمند همچنین بیان کرد: کلانتری توانست با شیرینی قلمش، کویر سرزمین‌مان را به جهانیان معرفی کند. نگاه او به کویر یک نگاه کاملا ایرانی است. این نگاه بعدها روی آثار کسانی که در این زمینه کار می‌کردند، تأثیر زیادی گذاشت.    فرامرزی اضافه کرد: از این نظر او حق بزرگی بر گردن فرهنگ ایران و محیط زیست دارد.    به گزارش ایسنا، پرویز کلانتری، نقاش و تصویرگر پیشکسوت، شامگاه 31 اردیبهشت‌ماه پس از تحمل یک دوره بیماری، در سن 85 سالگی درگذشت.    کلانتری، هنرمند نقاش، نویسنده و روزنامه‌نگار، متولد سال 1310 در زنجان و دانش‌آموخته‌ی دانشکده‌ی هنرهای زیبای دانشگاه تهران بود. مدیریت کانون پرورش فکری کودکان و نوجوانان، شرکت در نمایشگاه‌های گروهی و انفرادی متعدد در داخل و خارج از ایران و انتشار چند مجموعه داستان، بخشی از فعالیت‌های کلانتری بود. همچنین یکی از آثارش در فهرست تمبرهای ویژه‌ی سازمان ملل به چاپ رسیده و تابلوی مشهور شهر ایرانی او در مقر سازمان ملل در نایروبی قرار دارد.    او به‌جز نقاشی و تصویرگری، داستان‌نویسی و روزنامه‌نگاری را نیز تجربه کرد و فعالیت‌های هنری مختلفی را در کارنامه‌ی کاری خود به ثبت رساند.       ,فرهنگي و هنري - تجسمي و موسيقي,کویر ایران با شیرینی قلم کلانتری معرفی شد,شنبه ۱ خرداد ۱۳۹۵ - ۱۲:۰۱,"درگذشت ,پرویز کلانتری"
وزیر کشور در سفر به ورشو موافقتنامه همکاری بین ایران و لهستان در زمینه مبارزه با جرائم سازمان یافته را امضا خواهد کرد.    به گزارش گروه دریافت خبر خبرگزاری دانشجویان ایران (ایسنا)، عبدالرضا رحمانی فضلی در سفر به ورشو ضمن دیدار و گفت‌وگو با ماریوش بلاشچاک همتای لهستانی خود، موافقتنامه 9 ماده‌ای را به منظور مقابله موثر با جرائم سازمان یافته امضا خواهد کرد.    سفر دو روزه رحمانی فضلی وزیر کشور به جمهوری لهستان فردا آغاز خواهد شد.       ,سياسي - سياست داخلي,وزیر کشور به ورشو سفر می‌کند,شنبه ۱ خرداد ۱۳۹۵ - ۱۹:۴۴,"وزير کشور,لهستان,عبدالرضا رحماني فضلي,وزارت کشور"
سرمربی سویا اعلام کرد که با تمام قدرت به مصاف بارسلونا خواهند رفت.  به گزارش ایسنا به نقل از آس، سویا در دیدار نهایی کوپا دل ری بامداد دوشنبه برابر بارسلونا قرار می گیرد. اونای امری در نشست خبری پیش از بازی گفت: در این مسیر خیلی چیزها را از دست دادیم. ژانویه ماه خیلی سختی برای ما بود. علاوه بر لالیگا در کوپا دل ری و لیگ اروپا حضور داشتیم و شرایط سختی را سپری کردیم. اما اکنون به جز فتح لیگ اروپا شانس دیگری برای قهرمانی داریم.  سرمربی سویا در ادامه افزود: یک روز دیگر فرصت داریم تا با هواداران از آن لذت ببریم. فینال دیگری را با تیمی که بخت بیشتری برای قهرمانی دارد تجربه خواهیم کرد اما با تمام قدرت به مصاف حریف خواهیم رفت.  او درباره سومین قهرمانی تیمش در لیگ اروپا گفت: از سویا تشکر می کنم که به من قدرت داد تا بتوانم این عناوین را فتح کنم.  او درمورد غلبه بر حریف اظهار کرد: باید خیلی کارها انجام دهیم. در دفاع مستحکم باشیم و پشت سر بازیکنانشان بدویم. سعی خواهیم کرد مالکیت توپ کمتری داشته باشند .برای پیروزی بازیکنانمان باید به یکدیگر کمک کنند، آن ها بازیکنان توانمندی دارند اما ما نیز توان رقابت با آن ها را داریم.  امری درباره پنالتی ها گفت:بازیکنانی که جنگجوی واقعی هستند بهترین پنالتی زن ها هستند. آن هایی را که با چشمانشان نگاه می کنند را شناسایی می کنم .   ,ورزشي - جهان ورزش,امری: با تمام قدرت به مصاف بارسلونا خواهیم رفت,شنبه ۱ خرداد ۱۳۹۵ - ۲۰:۴۲,
مدیرعامل موسسه هنرمندان پیشکسوت درپی درگذشت استاد پرویز کلانتری نقاش، طراح و نویسنده برجسته پیام تسلیتی را صادر کرد.    به گزارش ایسنا، در پیام سیدعباس عظیمی آمده است:    بسم الله الرحمن الرحیم  إنا لله وإنا إلیه راجعون    پرویز کلانتری سال‌ها در زمینه هنر نقاشی و تصویرسازی آثار ارزشمندی را به تصویر کشید. وی که نویسنده‌ای چیره‌دست نیز بود پس از تحمل یک سال و نیم رنج و سختی عوارض ناشی از عارضه مغزی سرانجام شب گذشته جان به جان آفرین تسلیم کرد و به سوی خالق زیبایی‌ها پرکشید. من نیز با نهایت تاسف و تالم درگذشت این هنرمند را به نمایندگی از سوی اعضا، مدیران و کارکنان این موسسه به خانواده و دوستداران ایشان تسلیت عرض می‌کنم و از خداوند متعال برای ایشان علو درجات و مغفرت واسعه الهی مسألت دارم. روحش شاد و یادش گرامی باد.    براساس این گزارش، پرویز کلانتری طالقانی روز نخست فروردین ۱۳۱۰ در زنجان زاده شد. پدر و مادرش از اهالی طالقان بودند، اما به دلیل شغل پدر سال‌ها در زنجان اقامت داشتند، و پرویز نیز در زنجان متولد شد و تا سه سالگی در آن شهر زندگی کرد، وی از همان کودکی علاقه خود را به عالم رنگ و طرح نشان داد تا این‌که در سال ۱۳۳۰ وارد دانشکده هنرهای زیبای دانشگاه تهران شد و در سال ۱۳۳۸ در رشته هنرهای تجسمی فارغ التحصیل شد و سپس به سبب آشنایی که در این مدت با همایون صنعتی‌زاده رییس وقت دانشکده هنر های زیبا به دست آورد به مؤسسه انتشاراتی فرانکلین ناشر کتاب‌های درسی و نشریه پیک وارد گشت تا به این ترتیب به تصویرگری کتاب‌های درسی نیز روی آورد. استخدام در سازمان برنامه و بودجه و همچنین کار و دوره ای مدیریت بر کانون پرورش فکری کودکان و نوجوانان از دیگر فعالیت های وی به حساب می‌آید.    او به نویسندگی و روزنامه‌نگاری نیز پرداخت و چند مجموعه داستان منتشر کرد، کتاب‌های ولی افتاد مشکل‌ها، چهار روایت و نیچه نه، فقط بگو مشد اسماعیل از جمله آثار اوست. همچنین مقالات هنری متعددی از این هنرمند درباره ارتباط هنر و هنرمند ایرانی، در نشریات ایرانی منتشرشده‌ است.    زنده‌یاد کلانتری از هنرمندان بنام مکتب سقاخانه به حساب می‌آمد و او را بیشتر به واسطه نقاشی خانه‌های کاهگلی‌اش به خاطر می‌آورند و به‌عنوان نقاش کویر نیز شناخته می‌شد. یک اثر از آثار این نقاش برجسته در فهرست تمبرهای ویژه سازمان ملل به چاپ رسیده‌ است. همچنین تابلوی مشهور شهر ایرانی از نگاه نقاش ایرانی او در مقر سازمان ملل قرار دارد.     ,فرهنگي و هنري - تجسمي و موسيقي,تسلیتی دیگر درپی درگذشت پرویز کلانتری,شنبه ۱ خرداد ۱۳۹۵ - ۱۲:۲۷,
منچستریونایتد با برتری 2 بر یک برابر کریستال پالاس قهرمان جام حذفی انگلیس شد.  به گزارش ایسنا، دیدار نهایی جام حذفی انگلیس بین دو تیم کریستال پالاس و منچستریونایتد در ورزشگاه ویمبلی شهر لندن برگزار شد تا از قهرمان این فصل جام حذفی رونمایی شود. بازی با حضور هواداران پرشور دو تیم در حالی آغاز شد که منچستریونایتد با هدایت فان خال با این ترکیب به میدان آمد: دخیا، والنسیا، اسمالینگ، بلیند، روخو، کریک، فلینی، ماتا، رونی، مارسیال، رشفورد.  در طرف مقابل آلن پاردو سرمربی کریستال پالاس نیز با این ترکیب تیمش را روانه بازی کرد: هنسی، وارد، دان، دلانی، سواره، زاها، کابای، جدیناک، مک آرتور، بولاسی، ویکهام.  بازی دو تیم در نیمه نخست بسیار سریع و پرهیجان دنبال شد و توپ های زیادی روی دروازه های دو تیم جریان داشت. حرکات انفرادی زاها برای پالاس و مارسیال برای یونایتد بارها خطرساز شد تا اینکه بازی در نیمه نخست با سوت مارک کلاتنبرگ که هفته دیگر باید فینال لیگ قهرمانان اروپا را در میلان سوت بزند به پایان رسید و دو تیم به رختکن رفتند.  در نیمه دوم برتری نسبی با منچستری ها بود و این تیم بارها تا آستانه گلزنی پیش رفت و دو بار دیرک دروازه حریف را به لرزه درآورد. در بار نخست ضربه فلاینی به دیرک دروازه اصابت کرد و در ادامه سانتر والنسیا با ضربه سر مارسیال به دیرک دروازه اصابت کرد. البته کریستال پالاس هم دست و پا بسته نبود و روی ضدحملات نشان داد که حریف خطرناکی است. در نهایت روی یکی از این حملات پانچه اون که به تازگی به جای کابای به میدان آمده بود در دقیقه 78موفق شد دروازه دخیا را باز کند ولی کمتر از 3 دقیقه بعد خوان ماتا روی پاس رونی و کنترل سینه دیدنی فلینی دروازه پالاس را باز کرد تا بازی دو تیم در پایان 90 دقیقه با تساوی یک بر یک به پایان برسد تا بازی به وقت های اضافی کشیده شود.  در وقت های اضافه اسمالینگ با دریافت کارت زرد دوم از زمین بازی اخراج شد و یک بار نیز دخیا توانست دروازه یونایتد را نجات دهد تا اینکه لینگارد توانست با گلزنی خود تیم 10 نفره یونایتد را قهرمان جام حذفی کند تا این تیم برای اولین بار در 10 سال گذشته به قهرمانی در این رقابت ها برسد.  سرالکس فرگوسن سرمربی سابق منچستریونایتد هم در ورزشگاه حاضر بود و بازی تیم سابق خود را از نزدیک مشاهده کرد.   ,ورزشي - جهان ورزش,قهرمانی منچستریونایتد در جام حذفی انگلیس,شنبه ۱ خرداد ۱۳۹۵ - ۲۳:۵۲,
زمان و مکان تشییع پیکر پرویز کلانتری مشخص شد.    خانواده‌ی این هنرمند در آخرین تماس خبرنگار ایسنا، اعلام کرد که پیکر پرویز کلانتری ساعت 9 صبح روز دوشنبه، سوم خردادماه از مقابل خانه‌ی هنرمندان ایران تشییع می‌شود.    قرار است او پس از برگزاری مراسم تشییع، در قطعه هنرمندان بهشت زهرا (س) به خاک سپرده شود.    به گزارش ایسنا، آذرماه 1393 بود که پرویز کلانتری - نقاش و تصویرگر پیشکسوت - به‌دلیل عارضه‌ی مغزی به بیمارستان منتقل و در بخش مراقبت‌های ویژه بستری شد. 10 روز پس از این اتفاق، چند لخته خون در قلب کلانتری گرفتگی ایجاد کرد و روند درمان و بستری شدنش در بیمارستان طولانی‌تر شد. پس از به ثبات رسیدن وضعیت کلانتری، با نظر پزشکان معالج، او را به خانه منتقل کردند. این هنرمند شامگاه 31 اردیبهشت‌ماه در سن 85 سالگی در خانه‌اش برای همیشه خاموش شد.     ,فرهنگي و هنري - تجسمي و موسيقي,اعلام زمان و مکان تشییع پیکر پرویز کلانتری,شنبه ۱ خرداد ۱۳۹۵ - ۱۴:۰۳,"خانه هنرمندان ايران ,تشييع,پرویز کلانتری,قطعه هنرمندان"
معاون امور هنری وزارت فرهنگ و ارشاد اسلامی با انتشار پیام، درگذشت استاد پرویز کلانتری را تسلیت گفت.    به گزارش ایسنا، در پیام علی مرادخانی آمده است: انا لله و انا الیه راجعون. خبر درگذشت استاد برجسته نقاشی و نویسنده تاریخ ایران زمین موجب تأسف و تأثر گردید. ایشان عمر پربرکت خود را در مسیر اعتلای هنر ایران عزیز صرف کردند و تصویری که پرویز کلانتری از ایران در آثار خویش به یادگار گذاشت نام او را با نام سرزمینش پیوند خواهد زد و در تاریخ هنر ایران و درعرصه‌های بین‌الملل نیز جاودانه خواهد ساخت.    اینجانب با عرض تسلیت به جامعه هنری و فرهنگی کشور از خداوند متعال برای استاد فقید علو درجات و برای بازماندگان و ارادتمندان آن مرحوم شکیبایی و اجر مسألت دارم.    به گزارش ایسنا، پررویز کلانتری، نقاش و تصویرگر پیشکسوت، شامگاه 31 اردیبهشت‌ماه پس از تحمل یک دوره بیماری، در سن 85 سالگی درگذشت.    کلانتری، هنرمند نقاش، نویسنده و روزنامه‌نگار، متولد سال 1310 در زنجان و دانش‌آموخته‌ی دانشکده‌ی هنرهای زیبای دانشگاه تهران بود. مدیریت کانون پرورش فکری کودکان و نوجوانان، شرکت در نمایشگاه‌های گروهی و انفرادی متعدد در داخل و خارج از ایران و انتشار چند مجموعه داستان، بخشی از فعالیت‌های کلانتری است. همچنین یکی از آثارش در فهرست تمبرهای ویژه‌ی سازمان ملل به چاپ رسیده و تابلوی مشهور شهر ایرانی او در مقر سازمان ملل در نایروبی قرار دارد.    او به‌جز نقاشی و تصویرگری، داستان‌نویسی و روزنامه‌نگاری را نیز تجربه کرد و فعالیت‌های هنری مختلفی را در کارنامه‌ی کاری خود به ثبت رساند.       ,فرهنگي و هنري - تجسمي و موسيقي,تسلیت معاون هنری وزیر ارشاد در پی درگذشت پرویز کلانتری,شنبه ۱ خرداد ۱۳۹۵ - ۱۱:۱۵,"درگذشت ,پرویز کلانتری"
مدیرکل دفتر هنرهای تجسمی و سرپرست موزه هنرهای معاصر تهران درگذشت پرویز کلانتری، نقاش کویر و فضاهای بومی، را تسلیت گفت.    به گزارش ایسنا، در پیام مجید ملانوروزی آمده است: پرویز کلانتری نقاش ارزشمند ایرانی با آثار نقاشی و تصویرسازی‌هایش به قابلیت فرهنگ و هنر ایران افزود و از سویی عمده آثار او روایتگر سنت‌ها، معماری و فرهنگ بومی است که این مشخصه نقش و جایگاه ویژه‌تری به کلانتری در فرهنگ ما داده است.    نقاشی از بناها و فضاهای سنتی و روستایی و کویرهای ایران و استفاده از کاهگل در این آثار بیانگر توجه و تمرکز او بر فرهنگ و مشخصه‌های بومی است و از این راه کلانتری زمینه‌ها و فرصت‌هایی را برای شناساندن فرهنگ و هنر ایران فراهم کرد. تصویرسازی‌ها و نقاشی‌های کلانتری مصداق‌ها و نمونه‌هایی از آثار مبتنی بر فرهنگ بومی هستند که در دنیای امروز با نگاه خلاقانه و نو بیان شده‌اند.    کلانتری چند دهه فعالیت مستمر و جدی در هنر ایران داشت و نام او با آثار و نوشته‌هایش همواره ماندگار است. فقدان این هنرمند گرانقدر را به خانواده‌اش، جامعه هنری و هنردوستان تسلیت می‌گویم.    به گزارش ایسنا، پرویز کلانتری نقاش و تصویرگر پیشکسوت پس از یک تحمل یک دوره بیماری، شامگاه 31 اردیبهشت‌ماه در سن 85 سالگی درگذشت.       ,فرهنگي و هنري - تجسمي و موسيقي,مدیرکل هنرهای تجسمی درگذشت کلانتری را تسلیت گفت,شنبه ۱ خرداد ۱۳۹۵ - ۱۱:۱۸,"درگذشت ,پرویز کلانتری"
آیدین آغداشلو با بیان این‌که از درگذشت پرویز کلانتری بسیار متأثر شدم، گفت: او یک نقاش قصه‌گو بود. کلانتری در نقاشی‌هایش از عناصر ساده زندگی روستایی و آدم‌های ساده استفاده می‌کرد و این موضوع از قلب رئوف او برمی‌آمد.    این نقاش در گفت‌وگو با خبرنگار سرویس هنرهای تجسمی ایسنا، درپی درگذشت پرویز کلانتری - نقاش و تصویرگر - اظهار کرد: او به نسلی از هنرمندان تعلق داشت که همه با هم همکاری، همدلی و همراهی داشتند. او در طول عمر پربارش توانست هم به شیوه شخصی خودش دست پیدا کند و هم با نیرویی مافوق تصور، تعداد زیادی اثر خلق کند. این پرکاری و پرباری نصیب هر نقاشی نمی‌شود.    او ادامه داد: کلانتری یک نقاش و تصویرگر حرفه‌ای بود و در تمام عمرش به این عنوان شناخته می‌شد. البته او نویسنده قابلی هم بود و بسیار شیرین موضوعات را به دور از پیچیدگی‌ها می‌نوشت. امیدوارم مقالات و آثار ادبی او چاپ شود تا در کنار آثار نقاشی، نوشته‌های او هم برای ما باقی بماند.    آغداشلو با اشاره به این‌که کلانتری در هنر مدرن ایران، جایگاه عمده و قابل توجهی دارد، گفت: تصویرگری‌های او تأثیر بسیار قابل توجهی بر نسل‌های بعدی در این زمینه کار داشت. این اتفاق مهمی است و یک نقاش مهم می‌تواند چنین کاری را انجام دهد.    این نقاش اظهار کرد: اگر از بخش فنی کارهای کلانتری چشم‌پوشی کنیم که آثار او را غیرقابل تقلید کردند، باید در نقاشی‌ها و تصویرگری‌هایش به‌دنبال خود او بگردیم و ببینیم این پس‌زمینه‌های کاهگلی و زندگی‌های روستایی، از کجای شخصیت او نشأت گرفته‌اند. اگر او از این زندگی‌های ساده نقاشی می‌کشید، دلیلی بر ساده‌انگاری او نبود، بلکه کلانتری فردی پاک، باصفا و باسواد بود.    او بیان کرد: آخرین باری که او را در مراسم بزرگداشت محمدرضا شجریان دیدم، با خودم فکر کردم که او چگونه این معصومیت و صداقت را تحمل می‌کند و چگونه زیر بار این روح حساس خم نمی‌شود، اما این روح لطیف دوام آورد و سال‌ها حاصل داد. نیازی نیست تا با او معاشرت داشته باشی که این موضوع را درک کنی، کافی است تا به آثار کلانتری مراجعه کنی.    آغداشلو افزود: فکر نمی‌کنم وضعیت جهان با چنین پاکی‌هایی متحول شود؛ اما آثاری مانند آثار کلانتری قطعا در جایی که پیچیدگی‌های زندگی به افراد فشار می‌آورد، تأثیرگذار است. فقط باید به آثار او نگاه کنی و در میان سادگی آن‌ها، این را دریابی که پیروزی قطعا با پاکی است.    به گزارش ایسنا، پرویز کلانتری، نقاش و تصویرگر پیشکسوت، شامگاه 31 اردیبهشت‌ماه پس از تحمل یک دوره بیماری، در سن 85 سالگی درگذشت.    کلانتری، هنرمند نقاش، نویسنده و روزنامه‌نگار، متولد سال 1310 در زنجان و دانش‌آموخته‌ی دانشکده‌ی هنرهای زیبای دانشگاه تهران بود. مدیریت کانون پرورش فکری کودکان و نوجوانان، شرکت در نمایشگاه‌های گروهی و انفرادی متعدد در داخل و خارج از ایران و انتشار چند مجموعه داستان، بخشی از فعالیت‌های کلانتری بود. همچنین یکی از آثارش در فهرست تمبرهای ویژه‌ی سازمان ملل به چاپ رسیده و تابلوی مشهور شهر ایرانی او در مقر سازمان ملل در نایروبی قرار دارد.    او به‌جز نقاشی و تصویرگری، داستان‌نویسی و روزنامه‌نگاری را نیز تجربه کرد و فعالیت‌های هنری مختلفی را در کارنامه‌ی کاری خود به ثبت رساند.       ,فرهنگي و هنري - تجسمي و موسيقي,روح لطیف پرویز کلانتری سال‌ها دوام آورد,شنبه ۱ خرداد ۱۳۹۵ - ۱۱:۵۴,
معاون هنرهای سنتی و صنایع دستی سازمان میراث فرهنگی در پیامی درگذشت پرویز کلانتری هنرمند تصویرساز ایرانی را تسلیت گفت.    به گزارش ایسنا، در پیام بهمن نامورمطلق آمده است:    یکی دیگر از اختران پهنه هنر ایرانی، آسمانی شد.    استاد پرویز کلانتری، هنرمندی بود که سنت تصویرسازی ایرانی را با مبانی و تکنیک‌های نقاشی روز آمیخت و هنری بدیع و پویا از این پیوند برون آورد که نمودگار ذوق انسانی و وارسته‌ی اوست.    اگرچه بسیاری از صاحب‌نظران، سبک ایشان را نو و دور از سنت می‌دانند، لیکن ریشه‌های فکری و مضامین اصیل مندرج در آثار وی در کنار برخی تاثیرات فنی، سنتی، شکی در وجود ریشه‌های اصیل هنر ایران در این هنر باقی نمی‌گذارد. چنانچه این امر از پیچیدن عطر معماری سنتی و پرتوافکنی نور تفکر ایرانی در نقاشی‌های استاد کلانتری آشکار است.    معاونت صنایع دستی و هنرهای سنتی سازمان میراث فرهنگی، صنایع دستی و گردشگری این مصیبت را به خانواده بزرگ هنرهای تجسمی به‌طور خاص و جامعه هنری ایران به‌طور عام تسلیت می‌گوید.     ~.~.~.~.~.~.~.~.~.~    معاون هنری سازمان فرهنگی - هنری شهرداری تهران در پیامی، درگذشت زنده‌یاد پرویز کلانتری را تسلیت گفت.    به گزارش ایسنا، امیر عبدالحسینی در این پیام نوشته است:    به نام خدایی که می‌میراند و دوباره زنده می‌سازد.    استاد پرویز کلانتری را از سال‌های دور می‌شناختم و با او معاشرت داشتم. در جشنواره‌ها، نمایشگاه‌ها، برنامه‌های هنری و ... همراه و همدل می‌شد، تا اهمیت نقوش و سنت‌های تصویری اصیل هنری ایرانی را یادآور شود. اکنون و از شب گذشته در مقابل نام این استاد نقاش، عنوان زنده‌یاد هم نقش بسته است. این عنوان، تشریفاتی و از سر مجامله نیست، بلکه به حقیقتی مسلم اشاره‌ دارد، چراکه او با آن همه آثار ماندگار، در یادها و خاطره‌ها زنده می‌ماند.    با این نگاه، پایان سفر دنیوی پرویز کلانتری، فقدان او نیست. این هنرمند همواره و هنوز زنده و حاضر است و تنها از سرزمینی موقت، به ساحتی ایمن‌تر، آرام‌تر و رنگین‌تر سفر کرده است، با نقش‌های ماندگاری که از خود بر این دیار به یادگار گذاشته است.    زنده‌یاد پرویز کلانتری هنرمندی توانمند، استادی ارجمند و مهربان و از پیشگامان هنر معاصر ایران بود که در عرصه هنر نقاشی و تصویرسازی تأثیر قابل توجهی داشت.    اکنون که پرویز کلانتری به دیار ابدی شتافته است، امید داریم که شفاعت مقربان خدا همراهش باشد، نیز این وظیفه بر ذمه‌ی ماست که اندوه خود را به خانواده گرانقدرش اعلام داریم و آرزو کنیم که این روزهای سخت، بر آن‌ها به شتاب بگذرد و بدانند که مهربانِ فقید آن‌ها همواره در دل ما زنده است. روحش شاد و یادش گرامی باد.    پرویز کلانتری، نقاش و تصویرگر پیشکسوت، شامگاه 31 اردیبهشت‌ماه پس از تحمل یک دوره بیماری، در سن 85 سالگی درگذشت.    کلانتری، هنرمند نقاش، نویسنده و روزنامه‌نگار، متولد سال 1310 در زنجان و دانش‌آموخته‌ی دانشکده‌ی هنرهای زیبای دانشگاه تهران بود. مدیریت کانون پرورش فکری کودکان و نوجوانان، شرکت در نمایشگاه‌های گروهی و انفرادی متعدد در داخل و خارج از ایران و انتشار چند مجموعه داستان، بخشی از فعالیت‌های کلانتری بود. همچنین یکی از آثارش در فهرست تمبرهای ویژه‌ی سازمان ملل به چاپ رسیده و تابلوی مشهور شهر ایرانی او در مقر سازمان ملل در نایروبی قرار دارد.    او به‌جز نقاشی و تصویرگری، داستان‌نویسی و روزنامه‌نگاری را نیز تجربه کرد و فعالیت‌های هنری مختلفی را در کارنامه‌ی کاری خود به ثبت رساند.   ,فرهنگي و هنري - تجسمي و موسيقي,دو تسلیت دیگر برای درگذشت پرویز کلانتری,شنبه ۱ خرداد ۱۳۹۵ - ۱۹:۰۷,"پيام تسليت,پرویز کلانتری,صنایع‌دستی"
پرویز کلانتری - هنرمند پیشکسوت - در سن 85 سالگی از دنیا رفت.    فرح یوسفی، همسر مرحوم پرویز کلانتری، با تأیید خبر درگذشت این نقاش، تصویرگر و نویسنده پیشکسوت در گفت‌وگو با خبرنگار ایسنا، زمان درگذشت او را شامگاه جمعه، 31 اردیبهشت‌ماه اعلام کرد.     کلانتری درپی عارضه مغزی و قلبی که در سال 1393 برایش اتفاق افتاد و ضعف بدنی از دنیا رفت.    پرویز کلانتری متولد یکم فروردین ۱۳۱۰، نقاش، طراح، نویسنده و روزنامه‌نگار بود. او در سال ۱۳۳۰ وارد دانشکده هنرهای زیبای تهران شد و در سال ۱۳۳۸ در رشته هنرهای تجسمی دانش‌آموخته شد. کلانتری در دانشکده با همایون صنعتی‌زاده، رئیس دانشکده هنرهای زیبا آشنا شد و این آشنایی موجب راهیابی او به مؤسسه انتشاراتی فرانکلین، ناشر کتاب‌های درسی و نشریه پیک شد. به این ترتیب او به تصویرگری کتاب‌های درسی روی آورد. او در سال ۱۳۳۴ به استخدام سازمان برنامه و بودجه درآمد و تا سال ۱۳۴۷ که به کانون پرورش فکری کودکان و نوجوانان منتقل شد، در آن سازمان فعالیت داشت.    بنا به گفته همسر مرحوم کلانتری، مراسم تشییع پیکر این هنرمند فقید، دوشنبه سوم خرداد برگزار می‌شود و مکان تشییع او متعاقبا اعلام خواهد شد.       ,فرهنگي و هنري - تجسمي و موسيقي,پرویز کلانتری درگذشت,شنبه ۱ خرداد ۱۳۹۵ - ۰۸:۵۱,
مرد شوخ‌طبع نقاشی ایران و خالق خاطرات کودکان این سرزمین با روباه و زاغ، حسنک کجایی؟، کوکب خانم و دهقان فداکار در 85 سالگی برای همیشه هنر ایران را از جادوی دستان هنرمندش محروم کرد.    به گزارش خبرنگار سرویس هنرهای تجسمی ایسنا، آذرماه سال 93 بود که پرویز کلانتری - نقاش و تصویرگر پیشکسوت - به‌دلیل عارضه‌ی مغزی به بیمارستان منتقل و در بخش مراقبت‌های ویژه بستری شد. 10 روز پس از این اتفاق، چند لخته خون در قلب کلانتری گرفتگی ایجاد کرد و روند درمان و بستری شدنش در بیمارستان طولانی‌تر شد. پس از به ثبات رسیدن وضعیت کلانتری، با نظر پزشکان معالج، او را به خانه منتقل کردند. این هنرمند شامگاه 31 اردیبهشت‌ماه در سن 85 سالگی در خانه‌اش برای همیشه خاموش شد و جامعه‌ی هنری ایران را تنها گذاشت.    همه کلانتری را به شوخ‌طبعی و انرژی فوق‌العاده‌ای که داشت می‌شناختند. او تا قبل از بروز عارضه‌ی مغزی در آذرماه 1393، در بیشتر نمایشگاه‌ها و رویدادهای هنری حضور پیدا می‌کرد و فعالیت پررنگی در محافل هنری داشت. به همین دلیل، وضعیت او پس از بیماری و بستری شدن در خانه، دوستان و همکارانش را خیلی تحت تأثیر قرار داد.     فرح یوسفی - همسر این هنرمند - در زمان بیماری کلانتری گفته بود: هنوز هم وقتی کسی برای دیدن پرویز می‌آید، او با وجود وضعیتی که دارد، با چشمانی مهربان و صورتی پر از لبخند، به او نگاه می‌کند. درک بسیار بالا و هوش زیاد، ویژگی‌های شخصیتی پرویز هستند که هنوز هم آن‌ها را حفظ کرده است. من تا به حال کسی را مانند او متواضع و مهربان ندیده‌ام. هنوز هم کودکی در وجود پرویز زنده است و به نظر من، بهترین ویژگی هر انسانی به‌جز این، چیز دیگری نمی‌تواند باشد.    پرویز کلانتری اواخر عمرش وضعیت چندان مناسبی نداشت. او دوماه آخر، دیگر قادر به خوردن آب و غذا از طریق دهان نبود. به گفته‌ی همسرش این وضعیت برای مرد قوی و شوخ‌طبع هنرهای تجسمی ایران، وضعیت سختی بود و روحش را نیز تحت تأثیر قرار داده و پژمرده شده بود.    چندماه پس از بروز عارضه‌ی قلبی و مغزی در کلانتری، دوستان و همکاران این هنرمند فروردین‌ماه 1394 به بهانه‌ی برپایی یک نمایشگاه هنری در گالری آشیان نقش و مهر دور یکدیگر جمع شدند و برای سلامتی‌اش دعا کردند.     ناصر فکوهی - استاد رشته انسان‌شناسی دانشگاه تهران و رئیس مؤسسه انسان‌شناسی و فرهنگ - در این مراسم درباره‌ی شخصیت این هنرمند گفته بود: زمانی که می‌خواستم با پرویز کلانتری مصاحبه کنم، از او پرسیدم می‌دانید از کی با شما آشنا شدم؟ از زمانی که یک بچه هفت - هشت ساله بودم. من و هم‌نسلانم خود را مدیون او می‌دانیم، چون روستا و عشایر را با نقاشی‌های کلانتری شناختیم. ما بچه‌های شهری بودیم که هرگز عشایر را ندیده بودیم و او با نقاشی‌هایش، آن‌ها را به ما نشان داد.    این استاد دانشگاه همچنین اظهار کرده بود: در همان مصاحبه نه به این صراحت، اما به نوعی این حرف شوک‌آور را گفتم که ما بچه‌ها نه‌تنها آن موقع، بلکه همین حالا هم از کتاب‌های درسی متنفر بودیم. نقاشی‌هایی که کلانتری از کوروش و داریوش و دربار ساسانی و هخامنشی کشیده بود، برای من از خود آن دربارها هم حتی اگر زمانی وجود داشتند، باارزش‌تر بود.     اکبر عالمی نیز در این مراسم درباره‌ی کلانتری گفته بود: کلانتری آدمی نبود که او را برای مکتب خاصی بدانیم. با این حال، آثار پرشکوه و جلال او بر در و دیوار سازمان ملل و موزه‌های بزرگ دنیا می‌درخشد. هر کس یک تابلو از او داشته باشد احساس می‌کند که یک ثروت مادی و معنوی حیرت‌آوری را در کنار خود دارد. کلانتری در یک کلمه افاده‌ای نیست، خاکی است و حسادت در وجود او جای ندارد. شاگردانش عاشق نفس او هستند و زیر سایه او قد ‌کشیدند. او فقط یک نقاش نیست، کاریکاتوریست و نویسنده هم هست و از هر پنجه‌اش یک هنر می‌بارد.     خسرو سینایی - کارگردان سینما - نیز در بزرگداشت این هنرمند اظهار کرده بود: از بودن در کنار کلانتری بسیار لذت بردم. اگرچه از معاشرت با او سیر نشدم، اما از تشنگی و عطشم کم کرد. در طول این سال‌ها که جوان‌ها به من رجوع می‌کنند و شک دارند که هنر را دنبال کنند یا نه، به آن‌ها می‌گویم اگر برای ثروتمند شدن و مشهور شدن می‌خواهید هنرمند شوید، این کار را نکنید، ولی اگر برای زیباتر زندگی کردن می‌خواهید هنرمند شوید حتما بروید. من دوستانی را در اطرافم می‌بینم که با هنر، زیباتر زندگی کردند و سعادتمند بودند و پرویز کلانتری یکی از آن‌هاست. فارغ از خیلی حس‌ها او با هنرش از زندگی لذت می‌برد و صداقتی که در کار داشت امضای کارهایش شد.     کامبیز درمبخش - کاریکاتوریست - نیز درباره‌ی کلانتری گفته است: او بخش بزرگی از هنر ایران را اشغال کرده و از هنرمندانی است که آثارش در سازمان ملل و یونسکو وجود دارد. سبک کاری او منحصربه‌فرد است و کلمات نمی‌توانند این هنرمند را تعریف کنند.    پرویز کلانتری تصویرگر تصویرهای آشنای روباه و زاغ، حسنک کجایی؟، کوکب خانم و دهقان فداکار برای بچه‌های دهه‌ی 60 است. یکی از معروف‌ترین کارهای این هنرمند برای کودکان، تصویرگری آلبوم رنگین‌ کمون با شعر و موسیقی ثمین باغچه‌بان است. آلبومی که برای کودکان دهه‌های گذشته پر از خاطره و تصویرهای شاد است. او شامگاه 31 اردیبهشت‌ماه براثر عوارض ناشی از یک دوره بیماری طولانی و ضعف شدید در خانه‌اش درگذشت.       ,فرهنگي و هنري - تجسمي و موسيقي,او دیگر شوخی نمی‌کند,شنبه ۱ خرداد ۱۳۹۵ - ۱۲:۴۹,"درگذشت ,پرویز کلانتری"
رییس اجرایی دولت افغانستان گفت در صورتی که گزارش‌ها درخصوص کشته‌ شدن ملا اختر منصور، رهبر طالبان در حملات هوایی آمریکا صحت داشته باشد، انتظار می‌رود تغییرات بزرگی در رهبری این گروه در افغانستان ایجاد شود.  به گزارش خبرگزاری دانشجویان ایران (ایسنا)، به نقل از خبرگزاری اسپوتنیک، مقام‌های آمریکایی اعلام کرده‌اند که اختر منصور طی حمله هواپیمای بدون سرنشین در قسمت پاکستان مرز مشترک با افغانستان کشته شده است.  به گزارش شبکه خبری العربیه، عبدالله عبدالله، رییس اجرایی دولت افغانستان در سخنانی خطاب به ملت این کشور گفت: منصور احتمالا در حمله هوایی در جنوب غرب شهر احمدوال که منطقه‌ای دورافتاده در پاکستان است، کشته شده‌ است.  وی هم چنین گفت مرگ منصور ضربه‌ای بزرگ برای این گروه شورشی خواهد بود.  این در حالی است که رسانه‌های پاکستان ضمن تکذیب این خبر گفته‌اند که افراد کشته شده طی این حمله، یک راننده تاکسی و مسافر وی بوده‌اند.  یک نماینده طالبان نیز اظهارات مقام‌های آمریکایی درخصوص کشته شدن منصور را رد کرده است.  منصور پس از مرگ ملاعمر در سال 2013 و تایید خبر مرگ وی در اواسط سال 2015 جانشین وی شد.       ,بين الملل - آسيا،خاورميانه,عبدالله عبدالله: با مرگ منصور تغییرات بزرگی در طالبان ایجاد می‌شود,یکشنبه ۲ خرداد ۱۳۹۵ - ۱۰:۵۳,
مدیرعامل خانه هنرمندان ایران درگذشت پرویز کلانتری را تسلیت گفت.    به گزارش ایسنا، در پیام مجید رجبی معمار آمده است: پرویز کلانتری، انسانی شریف و هنرمندی بزرگ که در این دیار به نقاش کویر شهره بود، پس از تحمل رنج بیماری، سرانجام هنرمندانه پرواز کرد و از میان ما رفت.    او از میان ما رفت، ولی نقاشی‌ها، تصویرگری‌ها و تابلوهای کاهگلی‌اش که زندگی مردم کویر را در خود داشت، در میان ما تا ابد به یادگار خواهد ماند.    امید که روح لطیفش قرین لطف و رحمت الهی بوده، بازماندگانش در غم از دست دادن آن هنرمند فقید، صبور و شکیبا باشند.     ~.~.~.~.~.~.~.~.~    مدیرعامل موسسه توسعه هنرهای معاصر درگذشت پرویز کلانتری - نقاش، تصویرگر و نویسنده پیشکسوت - را تسلیت گفت.    به گزارش ایسنا، در پیام تسلیت مهدی افضلی آمده است: انالله و انا الیه راجعون. با اندوه فراوان، خبر رسید که استاد پرویز کلانتری نیز از جمع اهالی هنر شریف هنرهای تجسمی کشور، رخت سفر بربست. پیشکسوتی فروتن از زمره‌ی بزرگان هنر ایران زمین که با ذوقی لطیف روایت‌گر کویرهای ایران بود و آثارش همواره پیوندهایی دلنشین و خاطره‌انگیز با روح و جان مردم داشت.    درگذشت این هنرمند عزیز را به بازماندگان محترم او و نیز خانواده هنرهای تجسمی کشور تسلیت می‌گویم و از خداوند متعال برای آن مرحوم روحی شاد و آرام طلب دارم.    به گزارش ایسنا، پرویز کلانتری، نقاش و تصویرگر پیشکسوت، شامگاه 31 اردیبهشت‌ماه پس از تحمل یک دوره بیماری، در سن 85 سالگی درگذشت.    کلانتری، هنرمند نقاش، نویسنده و روزنامه‌نگار، متولد سال 1310 در زنجان و دانش‌آموخته‌ی دانشکده‌ی هنرهای زیبای دانشگاه تهران بود. مدیریت کانون پرورش فکری کودکان و نوجوانان، شرکت در نمایشگاه‌های گروهی و انفرادی متعدد در داخل و خارج از ایران و انتشار چند مجموعه داستان، بخشی از فعالیت‌های کلانتری بود. همچنین یکی از آثارش در فهرست تمبرهای ویژه‌ی سازمان ملل به چاپ رسیده و تابلوی مشهور شهر ایرانی او در مقر سازمان ملل در نایروبی قرار دارد.    او به‌جز نقاشی و تصویرگری، داستان‌نویسی و روزنامه‌نگاری را نیز تجربه کرد و فعالیت‌های هنری مختلفی را در کارنامه‌ی کاری خود به ثبت رساند.     ,فرهنگي و هنري - تجسمي و موسيقي,انتشار دو پیام تسلیت برای درگذشت پرویز کلانتری,شنبه ۱ خرداد ۱۳۹۵ - ۱۴:۱۵,"درگذشت ,پرویز کلانتری"
